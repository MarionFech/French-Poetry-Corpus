<RECUEIL ponct = "TRUE">
<TITRE_RECUEIL> 
Oeuvres de l'invention de l'auteur
</TITRE_RECUEIL>
<AUTEUR> 
Joachim du Bellay 
</AUTEUR>
<DATE> 
1552 
</DATE>

<POEME>
<TITRE>
La Complainte Du Désespéré.
</TITRE>
<CORPS>
<STROPHE>
<VERS>Qui prêtera la parole</VERS>
<VERS>À la douleur qui m'affole?</VERS>
<VERS>Qui donnera les accents</VERS>
<VERS>À la plainte qui me guide:</VERS>
<VERS>Et qui lâchera la bride</VERS>
<VERS>À la fureur que je sens?</VERS>
</STROPHE>
<STROPHE>
<VERS>Qui baillera double force</VERS>
<VERS>À mon âme, qui s'efforce</VERS>
<VERS>De soupirer mes douleurs?</VERS>
<VERS>Et qui fera sur ma face</VERS>
<VERS>D'une larmoyante trace</VERS>
<VERS>Couleur deux ruisseaux de pleurs?...</VERS>
</STROPHE>
<STROPHE>
<VERS>Et vous mes vers, dont la course</VERS>
<VERS>A de sa première source</VERS>
<VERS>Les sentiers abandonnés.</VERS>
<VERS>Fuyez à bride avalée.</VERS>
<VERS>Et la prochaine val part que je me tourne,</VERS>
<VERS>Le long silence y séjourne</VERS>
<VERS>Comme en ces temples dévots,</VERS>
<VERS>Et comme si toutes choses</VERS>
<VERS>Pêle-mêle étaient r'encloses</VERS>
<VERS>Dedans leur premier Chaos...</VERS>
</STROPHE>
<STROPHE>
<VERS>Maudite donc la lumière</VERS>
<VERS>Qui m'éclaira la première,</VERS>
<VERS>Puisque le ciel rigoureux</VERS>
<VERS>Assujettit ma naissance</VERS>
<VERS>À l'indomptable puissance</VERS>
<VERS>D'un astre si malheureux...</VERS>
</STROPHE>
<STROPHE>
<VERS>Heureuse la créature</VERS>
<VERS>Qui a fait sa sépulture</VERS>
<VERS>Dans le ventre maternel!</VERS>
<VERS>Heureux celui dont la vie</VERS>
<VERS>En sortant s'est vue ravie</VERS>
<VERS>Par un sommeil éternel!...</VERS>
</STROPHE>
<STROPHE>
<VERS>Sus, mon âme, tourne arrière,</VERS>
<VERS>Et borne ici la carrière</VERS>
<VERS>De tes ingrates douleurs.</VERS>
<VERS>Il est temps de faire épreuve,</VERS>
<VERS>Si après la mort on trouve</VERS>
<VERS>La fin de tant de malheurs.</VERS>
</STROPHE>
</CORPS>
</POEME>









<POEME>
<TITRE>
Hymne Chrestien.
</TITRE>
<CORPS>
<STROPHE>
<VERS>O Seigneur Dieu, mon rampart, ma fience,</VERS>
<VERS>Rampare moy du fort de pacience</VERS>
<VERS>Contre l'effort du corps injurieux,</VERS>
<VERS>Qui veult forcer l'esprit victorieux.</VERS>
<VERS>L'ardeur du mal, dont ma chair est attainte,</VERS>
<VERS>Me faict gemir d'une eternelle plainte,</VERS>
<VERS>Moins pour l'ennuy de ne pouvoir guerir,</VERS>
<VERS>Que pour le mal de ne pouvoir mourir.</VERS>
<VERS>Certes, Seigneur, je sens bien que ma faulte</VERS>
<VERS>Me rend coupable à ta majesté haulte:</VERS>
<VERS>Mais si de toy vers toy je n'ay secours,</VERS>
<VERS>Ailleurs en vain je cherche mon recours.</VERS>
<VERS>Car ta main seule inviciblement forte</VERS>
<VERS>Peult des enfers briser l'avare porte,</VERS>
<VERS>Et me tirer aux rayons du beau jour</VERS>
<VERS>Qui luyt au ciel, ton eternel sejour.</VERS>
<VERS>Si je ne suys que vile pouriture,</VERS>
<VERS>Tel que je suis, je suis ta creature.</VERS>
<VERS>N'est-ce pas toy, dont la divine main</VERS>
<VERS>De vil bourbier forma le corps humain,</VERS>
<VERS>Pour y enter l'ame, que tu as feinte</VERS>
<VERS>Sur le protraict de ton image saincte?</VERS>
<VERS>N'est-ce pas toy, qui formas la rondeur</VERS>
<VERS>De l'univers, tesmoing de ta grandeur?</VERS>
<VERS>Et qui fendis l'obscurité profonde,</VERS>
<VERS>Pour en tirer la lumiere du monde?</VERS>
<VERS>N'est-ce pas toy, qui as prefix le tour</VERS>
<VERS>De l'Ocëan, qui nous baigne à l'entour,</VERS>
<VERS>Fichant aux cieux du jour la lampe clere,</VERS>
<VERS>Et la flambeau qui à la nuict eclaire?</VERS>
<VERS>Et toutesfois ces grands oeuvres parfaiz,</VERS>
<VERS>Que ta main saincte heureusement a faiz,</VERS>
<VERS>Doyvent perir, non ta parole ferme,</VERS>
<VERS>De qui le temps n'a point borné le terme.</VERS>
<VERS>Cete parole a promis aux esleuz,</VERS>
<VERS>Dont les saincts noms en ton livre sont leuz,</VERS>
<VERS>Ennuy, travail, servitude moleste,</VERS>
<VERS>Le seul chemin de ton regne celeste.</VERS>
<VERS>O trop ingrat! ô trop ambicieux!</VERS>
<VERS>Cil qui premier nous defferma les yeux,</VERS>
<VERS>Et qui premier, par trop vouloir congnoistre,</VERS>
<VERS>Fist le peché entre nous apparoistre.</VERS>
<VERS>Ce feut alors que le ciel peu benin</VERS>
<VERS>Vomit sur nous son courroux et venin,</VERS>
<VERS>Faisant sortir du centre de la terre</VERS>
<VERS>La pasle faim, et la peste, et la guerre.</VERS>
<VERS>Le monde alors d'une nüe empesché</VERS>
<VERS>Vivoit captif soubz les loix du peché,</VERS>
<VERS>De qui l'horreur sur tant d'ames immondes</VERS>
<VERS>Fist deborder la vengeance des ondes.</VERS>
<VERS>Alors Seigneur, d'ung clin d'oeil seulement</VERS>
<VERS>Tu moissonnas la terre egalement,</VERS>
<VERS>Ne reservant de tant de miliers d'hommes</VERS>
<VERS>Qu'une famille en ces lieux où nous sommes.</VERS>
<VERS>O bienheureux et trois et quatre fois,</VERS>
<VERS>Qui a gouté le sucre de ta vois!</VERS>
<VERS>Et dont la foy, qui le peché defie,</VERS>
<VERS>En ton effort sa force fortifie!</VERS>
<VERS>Certes celuy qui tel bien a receu</VERS>
<VERS>De son espoir ne se verra deceu:</VERS>
<VERS>S'il est ainsi que la foy sauva l'Arche,</VERS>
<VERS>Et d'Israël le premier Patriarche,</VERS>
<VERS>Ce fut celuy, Seigneur, à qui tu fis</VERS>
<VERS>Multiplier le nombre de ses filz,</VERS>
<VERS>Plus qu'on ne voit d'estoiles flamboyantes,</VERS>
<VERS>Ou de sablon aux plaines ondoyantes.</VERS>
<VERS>Ce peuple alors contrainct de se ranger</VERS>
<VERS>Dessoubz les loix du barbare estranger,</VERS>
<VERS>Vivoit captif: quand ta main favorable</VERS>
<VERS>Luy fist sentir ton pouoir secourable:</VERS>
<VERS>Pendant le cours de l'onde rougissant,</VERS>
<VERS>Dont a pié sec ton peuple feut yssant,</VERS>
<VERS>Et vid encor' loing derriere sa fuyte</VERS>
<VERS>Floter sur l'eau l'Egyptienne suyte.</VERS>
<VERS>Puis au mylieu des travaulx et dangers</VERS>
<VERS>Tu le guydas aux peuples estrangers</VERS>
<VERS>Par les desers, ou vingt, et vingt années</VERS>
<VERS>Feurent par toy ces bandes gouvernées.</VERS>
<VERS>Là ta pitié, pour leur soif amortir,</VERS>
<VERS>Fist des rochers les fontaines sortir,</VERS>
<VERS>Et fist encor' de ta main planteureuse</VERS>
<VERS>Neger sur eulx la manne savoureuse.</VERS>
<VERS>Là feut soubs toy Moyze ton amy</VERS>
<VERS>Chef de ta gent, qui murmuroit parmy</VERS>
<VERS>Les longs erreurs de ce desert sauvage,</VERS>
<VERS>D'avoir laissé l'Egyptien rivage.</VERS>
<VERS>Là maintefois le cours de ta fureur</VERS>
<VERS>Se desbrida sur l'obstinée erreur</VERS>
<VERS>De ces mutins: et tes loix engravées</VERS>
<VERS>Se virent là mile fois depravées.</VERS>
<VERS>O quantefois de ton grave sourcy</VERS>
<VERS>Tu abysmas ce faulx peuple endurcy!</VERS>
<VERS>Qui mesprisant de son Dieu les louanges</VERS>
<VERS>Idolatroit après les Dieux estranges.</VERS>
<VERS>Justice adonq' sur le peché naissant</VERS>
<VERS>Faisoit brandir son glayve punissant,</VERS>
<VERS>Et la pitié loing du ciel exilée</VERS>
<VERS>Erroit çà bas triste et deschevelée.</VERS>
<VERS>Finablement, ce peuple belliqueur</VERS>
<VERS>Guydé par toy, haulsa le chef vainqueur</VERS>
<VERS>Sur mile roys, et peuples, que la guerre</VERS>
<VERS>Fist renverser horriblement par terre,</VERS>
<VERS>Ains que les tiens par sentiers incongnuz</VERS>
<VERS>Feussent aux champs planteureux parvenuz,</VERS>
<VERS>Où tu avois dès mainte et mainte année</VERS>
<VERS>Au paravant leur demeure bornée.</VERS>
<VERS>Qui contera les dangers et horreurs,</VERS>
<VERS>Les fiers combaz, et vaillantes fureurs</VERS>
<VERS>De Josüé? et la brave entreprize</VERS>
<VERS>De Gedëon, que ta main favorize?</VERS>
<VERS>Qui descrira ce guerrier ordonné</VERS>
<VERS>Pour le rampart de ton peuple estonné,</VERS>
<VERS>Et le forfaict de la main desloyale</VERS>
<VERS>Qui luy embla sa perruque fatale?</VERS>
<VERS>Qui chantera l'oracle d'Israël,</VERS>
<VERS>Ce grand prophete et prestre Samüel,</VERS>
<VERS>Säul, Jonathe, et les despouilles vides</VERS>
<VERS>Rouges du sang de tes Israëlides?</VERS>
<VERS>O Dieu guerrier! des victoires donneur!</VERS>
<VERS>Donne à mes doigz cete grace, et bonheur</VERS>
<VERS>De n'accorder sur ma lyre d'ivoyre</VERS>
<VERS>Pour tout jamais que les vers de ta gloire.</VERS>
<VERS>S'il est ainsi, arriere les vains sons,</VERS>
<VERS>Les vains soupirs et les vaines chansons,</VERS>
<VERS>Arriere amour, et les songes antiques</VERS>
<VERS>Elabourez par les mains poëtiques.</VERS>
<VERS>Ce n'est plus moy, qui vous doy' fredonner:</VERS>
<VERS>Car le Seigneur m'a commandé sonner</VERS>
<VERS>Non l'Odissée, ou la grand'Iliade,</VERS>
<VERS>Mais le discours de l'Israëliade.</VERS>
<VERS>Lors je diray ce grand pasteur Hebrieu</VERS>
<VERS>Qui s'opposa pour le peuple de Dieu:</VERS>
<VERS>Les saincts accords de sa lyre faconde,</VERS>
<VERS>Le certain coup de sa fidele fonde,</VERS>
<VERS>Avec' l'honneur de son premier butin,</VERS>
<VERS>Et le grand tronq du brave Philistin.</VERS>
<VERS>Je chanteray par combien de traverses</VERS>
<VERS>Il sceut tromper les embusches diverses</VERS>
<VERS>De ses hayneux, ainsi que Dieu l'eust assis</VERS>
<VERS>Pour commender au peuple circoncis.</VERS>
<VERS>Heureux vray'ment si l'oeil de Bersabée</VERS>
<VERS>Sa liberté n'eust onques desrobée,</VERS>
<VERS>Et s'il n'eust mis en proye à l'estranger</VERS>
<VERS>Celuy qui feut de sa mort messager.</VERS>
<VERS>Las, ce qu'on voit de bonheur en ce monde,</VERS>
<VERS>Jamais constant et ferme ne se fonde,</VERS>
<VERS>Et nul ne peut suyvre d'ung cours entier</VERS>
<VERS>De la vertu le penible sentier.</VERS>
<VERS>Quel siecle encor' ne porte tesmoignage</VERS>
<VERS>Du Roy congneu par le surnom de sage?</VERS>
<VERS>Qui attraynant des plus barbares lieux</VERS>
<VERS>L'or, et l'argent, et le bois precieux,</VERS>
<VERS>Elaboura d'estofe et d'artifice</VERS>
<VERS>Du temple sainct le superbe edifice.</VERS>
<VERS>Ce n'est icy que descrire je veux</VERS>
<VERS>De ses vieux ans les impudiques feuz,</VERS>
<VERS>De sa maison la grand'troppe lascive,</VERS>
<VERS>Sa vanité, et sa pompe excessive,</VERS>
<VERS>Pour ses faulx Dieux le vray Dieu meprisé</VERS>
<VERS>Et de son filz le sceptre divisé.</VERS>
<VERS>Je voy encor' les campagnes humides</VERS>
<VERS>Rougir au sang de ces Abrahamides,</VERS>
<VERS>Peuple endurcy entre tous les humains:</VERS>
<VERS>Qui adorant l'ouvrage de ses mains,</VERS>
<VERS>Parfume Bâl d'encens et sacrifice.</VERS>
<VERS>Peuples, et roys, apprenez la justice:</VERS>
<VERS>Et si de Dieu quelque peur vous avez,</VERS>
<VERS>Dedans voz coeurs hardiment engravez</VERS>
<VERS>La mort d'Achab, et la serve couronne</VERS>
<VERS>De tant de roys, captifz en Babilonne.</VERS>
<VERS>Mais toy, Seigneur, de qui le braz puissant</VERS>
<VERS>Decaptiva ton peuple languissant,</VERS>
<VERS>Si de bon coeur devant toy je lamente,</VERS>
<VERS>Romps le lien du mal qui me tormente,</VERS>
<VERS>Ou mon esprit, pour de toy l'approcher,</VERS>
<VERS>Tire dehors la prison de la chair.</VERS>
<VERS>Je ne veulx point par ung autel de terre</VERS>
<VERS>Encourtiné de verveine et d'ïerre,</VERS>
<VERS>Par vers charmez, ny par prodigues voeuz,</VERS>
<VERS>Mottes, encens, ou meurtre de cent boeufz,</VERS>
<VERS>De ma santé haster la course lente,</VERS>
<VERS>Las! qui tant feut au partir violente.</VERS>
<VERS>Gueriz, Seigneur, gueriz moy de peché,</VERS>
<VERS>Dont le remede à tout autre est caché.</VERS>
<VERS>Alors mes vers, louant tes faictz loüables,</VERS>
<VERS>Te pourront estre offrandes agrëables.</VERS>
</STROPHE>
</CORPS>
</POEME>







<POEME>
<TITRE>
La Monomachie De David Et De Goliath.
</TITRE>
<CORPS>
<STROPHE>
<VERS>Celuy en vain se vante d'estre fort,</VERS>
<VERS>Qui aveuglé d'une ire outrecuydée</VERS>
<VERS>Ne voit combien peu sert ung grand effort,</VERS>
<VERS>Quand de raison la force n'est guidée.</VERS>
<VERS>L'humble foiblesse est voluntiers aydée</VERS>
<VERS>De cetuy là qui donne la victoire:</VERS>
<VERS>Mais du haultain la fureur debridée</VERS>
<VERS>Pert en ung coup et la force et la gloire.</VERS>
</STROPHE>
<STROPHE>
<VERS>Ny le canon, ny le glaive tranchant,</VERS>
<VERS>Ny le rampart, ni la fosse murée</VERS>
<VERS>Ont le pouvoir de sauver le meschant,</VERS>
<VERS>Dont le Seigneur la vengeance a jurée.</VERS>
<VERS>Les fiers torrens n'ont pas longue durée:</VERS>
<VERS>Et du sapin, umbrage des montaignes,</VERS>
<VERS>La hauteur n'est si ferme et asseurée</VERS>
<VERS>Que l'arbrisseau, qui croist par les campagnes.</VERS>
</STROPHE>
<STROPHE>
<VERS>O Dieu guerrier, Dieu que je veulx chanter,</VERS>
<VERS>Je te supply', tens les nerfz de ma lyre:</VERS>
<VERS>Non pour le Grec, ou le Troyen vanter,</VERS>
<VERS>Mais le Berger que tu voulus eslire:</VERS>
<VERS>Ce feut celuy qui s'opposant à l'ire</VERS>
<VERS>Du Philistin mesprisant ta hautesse,</VERS>
<VERS>Montra combien puissante se peut dire</VERS>
<VERS>Dessou' ta main une humble petitesse.</VERS>
</STROPHE>
<STROPHE>
<VERS>Toy, qui armé du sainct pouvoir des cieux</VERS>
<VERS>Devant l'honneur et les yeux de la France</VERS>
<VERS>Domtas jadis l'orgueil ambicieux,</VERS>
<VERS>Qui sa fureur perdit au camp d'outrance:</VERS>
<VERS>Puis que tu as de ce Dieu congnoissance,</VERS>
<VERS>Qui des plus grands a la gloire étoufée,</VERS>
<VERS>Escoute moy, qui louant sa puissance</VERS>
<VERS>Te viens icy eriger ung trophée.</VERS>
</STROPHE>
<STROPHE>
<VERS>Le Philistin, et le peuple de Dieu</VERS>
<VERS>S'estoient campez sur deux croppes voisines.</VERS>
<VERS>Icy estoit assis le camp Hebrieu:</VERS>
<VERS>Là se montroient les tentes Philistines:</VERS>
<VERS>Quand un Guerrier flambant d'armes insignes,</VERS>
<VERS>Sorty du camp du barbare exercite,</VERS>
<VERS>Vint defier, et par vois, et par signes</VERS>
<VERS>Tous les plus fors du peuple Israëlite.</VERS>
</STROPHE>
<STROPHE>
<VERS>Vingt et vingt fois ce brave Philistin</VERS>
<VERS>Estoit en vain sorty hors de sa tente,</VERS>
<VERS>Et nul n'aspire à si riche butin:</VERS>
<VERS>Dont Säul pleure et crie et se tormente.</VERS>
<VERS>Où est celuy (disoit il) qui se vente</VERS>
<VERS>De s'opposer à si grand vitupere?</VERS>
<VERS>A cestuy là ma fille je presente,</VERS>
<VERS>Et affranchis la maison de son pere.</VERS>
</STROPHE>
<STROPHE>
<VERS>O Israël, jadis peuple indomté!</VERS>
<VERS>Où estoit lors ceste grande vaillance,</VERS>
<VERS>Dont tu avois tant de fois surmonté</VERS>
<VERS>Les plus gaillars par le fer de ta lance?</VERS>
<VERS>Las, il fault bien que quelque tienne offence</VERS>
<VERS>Eust provoqué la vangeance divine,</VERS>
<VERS>Puis que ton coeur eut si foible defence</VERS>
<VERS>Contre une audace et gloire Philistine.</VERS>
</STROPHE>
<STROPHE>
<VERS>On voit ainsi de peur se tapissant</VERS>
<VERS>Par les buyssons les humbles colombelles,</VERS>
<VERS>Qui ont de loing veu l'aigle ravissant</VERS>
<VERS>Tirer à mont, et fondre dessus elles.</VERS>
<VERS>Alors ce fier avec' sifflantes ailes</VERS>
<VERS>Ores le hault, ores le bas air tranche,</VERS>
<VERS>Et craquetant de ses ongles cruelles,</VERS>
<VERS>Raude à l'entour de l'espineuse branche.</VERS>
</STROPHE>
<STROPHE>
<VERS>Tel se monstroit ce Guerrier animé:</VERS>
<VERS>Et qui eust veu la grandeur de sa taille,</VERS>
<VERS>Il eust jugé ou ung colosse armé</VERS>
<VERS>Ou une tour desmarcher en bataille.</VERS>
<VERS>Son corps estoit tout hérissé d'escaille:</VERS>
<VERS>D'airain estoit le reste de ses armes.</VERS>
<VERS>Le fer adonq', et l'acier, et la maille</VERS>
<VERS>N'estoient beaucoup usitez aux alarmes.</VERS>
</STROPHE>
<STROPHE>
<VERS>Son heaume feut comme ung brillant escler;</VERS>
<VERS>Sur qui flotoit ung menaçant pennache:</VERS>
<VERS>Nembroth estoit protraict en son boucler:</VERS>
<VERS>Sa main branloit l'horreur d'une grand'hache.</VERS>
<VERS>Ainsi armé, par cent moyens il tasche</VERS>
<VERS>Son ennemy à la campagne attraire:</VERS>
<VERS>Mais Israël en ses tentes se cache,</VERS>
<VERS>Epoüanté d'ung si fier aversaire.</VERS>
</STROPHE>
<STROPHE>
<VERS>O (disoit-il) fuyarde nation,</VERS>
<VERS>Nourrie au creux des antres plus sauvages,</VERS>
<VERS>Qui as laissé ton habitation</VERS>
<VERS>Pour labourer noz fertiles rivages:</VERS>
<VERS>Où est ce Dieu, où sont ces grands courages,</VERS>
<VERS>Dont tu marchois si superbement haute?</VERS>
<VERS>Voicy le braz vangeur de tant d'outrages,</VERS>
<VERS>Qui te fera recongnoistre ta faulte.</VERS>
</STROPHE>
<STROPHE>
<VERS>Je suis celuy qui avec' ces deux mains</VERS>
<VERS>Me feray voye au celeste habitacle.</VERS>
<VERS>Lequel des Dieux, ou lequel des humains</VERS>
<VERS>Osera donc' s'opposer pour obstacle?</VERS>
<VERS>O sotte gent, qui pour ung faulx miracle</VERS>
<VERS>Te vas paissant de ces vaines merveilles,</VERS>
<VERS>Ce n'est pas moy, que la voix d'ung oracle</VERS>
<VERS>Si doucement tire par les oreilles.</VERS>
</STROPHE>
<STROPHE>
<VERS>Où est celuy qui batailloit pour toy,</VERS>
<VERS>Je dy celuy qu'Israel tant honnore?</VERS>
<VERS>Que ne vient il s'opposer contre moy,</VERS>
<VERS>Qui autre Dieu que ma force n'adore?</VERS>
<VERS>Pauvre soldat, qui sur toy verras ore'</VERS>
<VERS>D'ung rouge lac cete plaine arrouzee,</VERS>
<VERS>Mieux te valust en tes dezers encore'</VERS>
<VERS>Vivoter d'eau et de blanche rozee.</VERS>
</STROPHE>
<STROPHE>
<VERS>O gaillard peuple! ô hardy belliqueur</VERS>
<VERS>Parmy les boys, ou sur quelque montaigne!</VERS>
<VERS>Est-ce ton Dieu, ou bien faulte de coeur,</VERS>
<VERS>Qui te defend descendre à la campagne?</VERS>
<VERS>Ung coeur vaillant, que la force accompagne,</VERS>
<VERS>En ung rampart voluntiers ne se fie.</VERS>
<VERS>Si quelqu'ung donq' en la vertu se bagne,</VERS>
<VERS>Voicy au camp celuy qui le defie.</VERS>
</STROPHE>
<STROPHE>
<VERS>Comme en ung parc, qui est environné</VERS>
<VERS>Du peuple oyzif à quelque jour de feste,</VERS>
<VERS>Le fier taureau au combat ordonné</VERS>
<VERS>Deça delà va contourant sa teste:</VERS>
<VERS>Ce Philistin, qui au combat s'appreste,</VERS>
<VERS>Bravant ainsi de menaces terribles,</VERS>
<VERS>Faisoit floter les plumes de sa creste,</VERS>
<VERS>Rempissant l'air de blasphemes horribles.</VERS>
</STROPHE>
<STROPHE>
<VERS>Le camp Hebrieu tremblant à cete fois</VERS>
<VERS>D'ung teinct de mort alla peindre sa face,</VERS>
<VERS>Criant au ciel d'une publique vois:</VERS>
<VERS>Vange Seigneur, la sacrilege audace</VERS>
<VERS>De ce crüel, qui ton peuple menace.</VERS>
<VERS>Lors le Seigneur esbranlant sa main dextre,</VERS>
<VERS>Donnoit aux siens ung signe de sa grace,</VERS>
<VERS>Heureusement tonnant à la senestre:</VERS>
</STROPHE>
<STROPHE>
<VERS>Et sur le champ apparoistre lon voit</VERS>
<VERS>Ung Bergerot à la chere eveillée:</VERS>
<VERS>Sa pennetiere en escharpe il avoit,</VERS>
<VERS>Et à son braz sa fondé entortillée.</VERS>
<VERS>Lors des deux camps la tourbe emerveillée</VERS>
<VERS>D'ung oeil fiché en bëant le regarde,</VERS>
<VERS>Quand d'une grace au danger aveuglée</VERS>
<VERS>Le gay Berger au combat se hazarde.</VERS>
</STROPHE>
<STROPHE>
<VERS>Mais quand ce fier vint à le regarder</VERS>
<VERS>Si bravement marchant parmy la plaine,</VERS>
<VERS>D'ung riz amer se prist à l'oeillader,</VERS>
<VERS>Et de le voir plaignoit quasi la peine.</VERS>
<VERS>Puis tout soudain d'une audace haultaine</VERS>
<VERS>Se renfrongnant en horrible furie,</VERS>
<VERS>Haussa la teste, et d'une vois loingtaine</VERS>
<VERS>Le survenant par tels mots il escrie:</VERS>
</STROPHE>
<STROPHE>
<VERS>Dy moy chetif, de ta vie ennuyé,</VERS>
<VERS>Petit bout d'homme, et honte de nature,</VERS>
<VERS>Quel tien hayneux t'a icy envoyé,</VERS>
<VERS>Pour estre faict des corbeaux la pasture?</VERS>
<VERS>Tu me fais honte, ô vile crëature!</VERS>
<VERS>Quand je t'aguigne, et quand je me contemple.</VERS>
<VERS>Si mouras-tu, ô la belle avanture!</VERS>
<VERS>Pour en dresser la despouille en ung temple.</VERS>
</STROPHE>
<STROPHE>
<VERS>Mais que ne vient sur cete arene icy</VERS>
<VERS>Ce fier Säul avec' sa lance? voire</VERS>
<VERS>Ce fort Abner, et ce Jonathe aussi,</VERS>
<VERS>A qui son arc a donné tant de gloire?</VERS>
<VERS>C'est là, c'est là, que ma vertu notoire</VERS>
<VERS>Se deust baigner: non point en cete fange,</VERS>
<VERS>Qui souillera l'honneur de ma victoire,</VERS>
<VERS>Et par sa mort accroitra sa louange.</VERS>
</STROPHE>
<STROPHE>
<VERS>Ha grand mastin (respondit le Berger)</VERS>
<VERS>Tes gros aboys me donnent assurance.</VERS>
<VERS>Car Dieu, qui veult tes blasphemes vanger,</VERS>
<VERS>Est le boucler de ma ferme esperance.</VERS>
<VERS>Desjà sa main sur ton chef se ballance,</VERS>
<VERS>Pour ton grand cors accabler sou' sa foudre:</VERS>
<VERS>Et me voicy, que sa juste vangeance</VERS>
<VERS>Pousse vers toy, pour te rüer en poudre.</VERS>
</STROPHE>
<STROPHE>
<VERS>Ce diable adonq' tonnant horriblement,</VERS>
<VERS>Et tout baveux d'ecumeuze fumiere,</VERS>
<VERS>Grinsa les dents espoüantablement,</VERS>
<VERS>Et en fronçant nez, et front, et paupiere,</VERS>
<VERS>Blasphema Dieu, le ciel, et la lumiere.</VERS>
<VERS>Ainsi entre eux de parolle ilz s'attachent:</VERS>
<VERS>Puis se hastant d'une alure plus fiere</VERS>
<VERS>Diversement au combat contre-marchent.</VERS>
</STROPHE>
<STROPHE>
<VERS>Le Philistin de fureur aveuglé,</VERS>
<VERS>Roüant sa masse, alloit d'ardent courage,</VERS>
<VERS>A gueule ouverte, et à pas deregle</VERS>
<VERS>Portant la peur, la tempeste et l'orage.</VERS>
<VERS>Mais le Berger d'une allure plus sage</VERS>
<VERS>Son ennemy ores costoye, et ores</VERS>
<VERS>Subtilement luy met droict au visaige</VERS>
<VERS>Le vent, la poudre, et le soleil encores.</VERS>
</STROPHE>
<STROPHE>
<VERS>Comme lon void au pié d'une grand' tour,</VERS>
<VERS>Qu'à la campagne egaler on s'eforce,</VERS>
<VERS>Le pionnier myrant tout à l'entour</VERS>
<VERS>Faire une trace à la poudreuze amorce:</VERS>
<VERS>Non autrement, par une longue entorce</VERS>
<VERS>Ce cault Berger guygnant à teste basse</VERS>
<VERS>Contre-gardoit son impareille force</VERS>
<VERS>Contre l'horreur de la pesante masse.</VERS>
</STROPHE>
<STROPHE>
<VERS>Le grand Guerrier à tour et à travers</VERS>
<VERS>Menoit les braz d'une force incroyable,</VERS>
<VERS>Et fendant l'air par ung sifflant revers</VERS>
<VERS>Alloit finir ce combat pitoyable:</VERS>
<VERS>Quand du Seigneur la bonté secourable</VERS>
<VERS>Trompa le coup de la crüelle dextre,</VERS>
<VERS>Qui lourdement foudroyant sur le sable,</VERS>
<VERS>Raza les pieds du Berger plus adextre.</VERS>
</STROPHE>
<STROPHE>
<VERS>Finablement courbé sur les genous,</VERS>
<VERS>Panché à droict, d'ung pié ferme il se fonde:</VERS>
<VERS>Ainsi que Dieu, lors qu'il darde sur nous</VERS>
<VERS>Le feu vangeur des offences du monde:</VERS>
<VERS>Ce fort Hebrieu roüant ainsi sa fonde</VERS>
<VERS>Deux fois, trois fois, assez loing de sa teste,</VERS>
<VERS>Avec' un bruit qui en fendant l'air gronde,</VERS>
<VERS>Fist descocher le traict de sa tempeste.</VERS>
</STROPHE>
<STROPHE>
<VERS>Droict sur le front, où le coup fut donné,</VERS>
<VERS>Se va planter la fureur de la pierre.</VERS>
<VERS>Le grand Colosse à ce coup estonné</VERS>
<VERS>D'un sault horrible alla broncher par terre.</VERS>
<VERS>Son harnois tonne, et le vainqueur le serre:</VERS>
<VERS>Puis le cyant mesmes de son espée,</VERS>
<VERS>Entortilla, pour le prix de sa guerre,</VERS>
<VERS>Au tour du bras la grand' teste coupée.</VERS>
</STROPHE>
<STROPHE>
<VERS>Lors Israël, que la peur du danger</VERS>
<VERS>Suyvoit encor' en sa victoire mesme,</VERS>
<VERS>Sort de son camp, et du vainqueur Berger</VERS>
<VERS>Envoye au ciel la louange supreme.</VERS>
<VERS>Le Philistin pasle de peur extreme</VERS>
<VERS>Montre le doz, d'une fuyte vilaine:</VERS>
<VERS>Abandonnant le grand tronq froid et blesme,</VERS>
<VERS>Qui gist sans nom sur la dezerte plaine.</VERS>
</STROPHE>
<STROPHE>
<VERS>Chantez, mes vers, cet immortel honneur,</VERS>
<VERS>Dont vous avez la matiere choizie.</VERS>
<VERS>Ce vous sera plus de gloire et bonheur</VERS>
<VERS>Que les vieux sons d'une fable moizie.</VERS>
<VERS>Car tout au pis, quand vostre poëzie</VERS>
<VERS>Du long oubly devroit estre la proye,</VERS>
<VERS>Si avez vous plus saincte fantaizie</VERS>
<VERS>Que le sonneur des Pergames de Troye.</VERS>
</STROPHE>
</CORPS>
</POEME>






<POEME>
<TITRE>
Ode Au Reverendiss. Cardinal Du Bellay.
</TITRE>
<CORPS>
<STROPHE>
<VERS>Cetuy là qui s'estudie</VERS>
<VERS>Representer en ses vers</VERS>
<VERS>Tous les accidens divers</VERS>
<VERS>De l'humaine tragedie,</VERS>
<VERS>Celuy encores descrive</VERS>
<VERS>Tous les floz tumultueux</VERS>
<VERS>Qui retournent à la rive</VERS>
<VERS>D'Euripe l'impetueux.</VERS>
</STROPHE>
<STROPHE>
<VERS>L'air, le feu, la terre, l'onde,</VERS>
<VERS>Et les ästres conjurez</VERS>
<VERS>Nous rendent peu asseurez</VERS>
<VERS>Contre l'orage du monde.</VERS>
<VERS>Le sort cruel nous devore</VERS>
<VERS>Par non revocable loy:</VERS>
<VERS>Mais l'homme n'a point encore'</VERS>
<VERS>Plus grand ennemy que soy.</VERS>
</STROPHE>
<STROPHE>
<VERS>Tout autre animal apporte</VERS>
<VERS>Plus grande commodité,</VERS>
<VERS>Armant sa nativité</VERS>
<VERS>D'une defence plus forte.</VERS>
<VERS>L'homme seul à sa naissance</VERS>
<VERS>Par gemissemens et pleurs</VERS>
<VERS>Tesmoigne son impuissance,</VERS>
<VERS>Presage de ses malheurs.</VERS>
</STROPHE>
<STROPHE>
<VERS>Mais si la Nature amere</VERS>
<VERS>Aux hommes tant seulement,</VERS>
<VERS>Nous est eternellement</VERS>
<VERS>Trop plus meratre que mere,</VERS>
<VERS>Il ne faut pourtant que l'homme</VERS>
<VERS>Entre tous les animaux</VERS>
<VERS>Seul miserable se nomme,</VERS>
<VERS>Esclave de mile maux.</VERS>
</STROPHE>
<STROPHE>
<VERS>L'Ame en l'univers enclose</VERS>
<VERS>Baillant nourriture aux cieux,</VERS>
<VERS>A l'onde, à la terre, aux yeux,</VERS>
<VERS>Qui eclerent toute chose,</VERS>
<VERS>N'est-ce pas Dieu, qui embrasse</VERS>
<VERS>Les membres de ce grand corps,</VERS>
<VERS>Agitant toute la masse</VERS>
<VERS>Par amyables discors?</VERS>
</STROPHE>
<STROPHE>
<VERS>Cete Ame de la Nature</VERS>
<VERS>Forma le dernier de tous</VERS>
<VERS>L'Animal qui est plus doux</VERS>
<VERS>Et plus noble creature:</VERS>
<VERS>Affin qu'il feust seul capable</VERS>
<VERS>D'ung sens plus divin, et hault,</VERS>
<VERS>Estant aussi plus coupable,</VERS>
<VERS>Si la raizon luy defaut.</VERS>
</STROPHE>
<STROPHE>
<VERS>La Providence divine</VERS>
<VERS>Mist en nous ses petiz feux,</VERS>
<VERS>Nous faisant sentir par eux</VERS>
<VERS>Le lieu de nostre origine.</VERS>
<VERS>Ainsi de raizon l'usage,</VERS>
<VERS>Qui n'est en autre animal,</VERS>
<VERS>Fait que l'homme, qui est sage,</VERS>
<VERS>Discourt le bien et le mal.</VERS>
</STROPHE>
<STROPHE>
<VERS>Mais le gros fardeau moleste,</VERS>
<VERS>Dont nostre esprit est vestu,</VERS>
<VERS>Tarde souvent la vertu</VERS>
<VERS>De l'ame, qui est celeste.</VERS>
<VERS>De là provient la lïesse,</VERS>
<VERS>La douleur et le souci,</VERS>
<VERS>La peur, et la hardïesse,</VERS>
<VERS>La haine et l'amour aussi.</VERS>
</STROPHE>
<STROPHE>
<VERS>De là provient la furie</VERS>
<VERS>De toutes les passions,</VERS>
<VERS>Qui sur noz affections</VERS>
<VERS>Exercent leur seigneurie:</VERS>
<VERS>Si la raizon, seule guide</VERS>
<VERS>De noz espris aveuglez,</VERS>
<VERS>Souvent ne hause la bride</VERS>
<VERS>Aux apetiz dereglez.</VERS>
</STROPHE>
<STROPHE>
<VERS>Ung chacun durant sa vie</VERS>
<VERS>Porte ung domestique Dieu,</VERS>
<VERS>Qui tousjours et en tout lieu</VERS>
<VERS>Secretement le convie.</VERS>
<VERS>Voylà pourquoy nous ne sommes</VERS>
<VERS>D'ung mesme desir domtez:</VERS>
<VERS>Autant que nous voyons d'hommes,</VERS>
<VERS>Autant sont de voluntez.</VERS>
</STROPHE>
<STROPHE>
<VERS>Mais ny la court, ny les princes,</VERS>
<VERS>Ny le fer victorieux,</VERS>
<VERS>Ny l'honneur laborieux</VERS>
<VERS>De commander aux provinces,</VERS>
<VERS>Ny les Muses, que j'adore,</VERS>
<VERS>Ny ung plus grave sçavoir</VERS>
<VERS>Le souverain bien encore</VERS>
<VERS>Ne me feront pas avoir.</VERS>
</STROPHE>
<STROPHE>
<VERS>Je ne blame la richesse,</VERS>
<VERS>Ny les honneurs, ny les biens,</VERS>
<VERS>Que pourroit bien faire miens</VERS>
<VERS>Du Roy la grande largesse.</VERS>
<VERS>J'admire la bonne grace,</VERS>
<VERS>La beauté plaist à mes yeux,</VERS>
<VERS>J'honnore une antique race,</VERS>
<VERS>Mais la vertu me plaist mieux.</VERS>
</STROPHE>
<STROPHE>
<VERS>Tout ce qui est hors de l'homme,</VERS>
<VERS>L'homme le desire, afin</VERS>
<VERS>De parvenir à la fin</VERS>
<VERS>Que suffizance lon nomme.</VERS>
<VERS>Mais la vertu, estimable</VERS>
<VERS>Plus que tout l'Indique honneur,</VERS>
<VERS>Pour elle mesme est aimable,</VERS>
<VERS>Et non pour autre bonheur.</VERS>
</STROPHE>
<STROPHE>
<VERS>L'ayant pour ta guide prize,</VERS>
<VERS>O l'ornement des prelaz!</VERS>
<VERS>Tu montre' bien que tu l'as</VERS>
<VERS>En tes premiers ans apprize:</VERS>
<VERS>Fuyant l'alechante amorce</VERS>
<VERS>Qui noz plus jeunes desirs</VERS>
<VERS>Tire d'une doulce force</VERS>
<VERS>Aux peu durables plaisirs.</VERS>
</STROPHE>
<STROPHE>
<VERS>Car sortant du jeu d'enfance</VERS>
<VERS>Aux exercices plus fors,</VERS>
<VERS>Ta vertu sortit alors</VERS>
<VERS>Devant les yeux de la France.</VERS>
<VERS>Puis d'une aile plus legere</VERS>
<VERS>Volant aux peuples divers,</VERS>
<VERS>La publique Messagere</VERS>
<VERS>La porta par l'univers.</VERS>
</STROPHE>
<STROPHE>
<VERS>Quel nombre pourroit suffire</VERS>
<VERS>A raconter les dangers</VERS>
<VERS>Qui par les floz etrangers</VERS>
<VERS>Ont agité ta navire?</VERS>
<VERS>Et celle de ton grand frere,</VERS>
<VERS>Qui par l'heur de sa vertu</VERS>
<VERS>Rendoit la France prospere</VERS>
<VERS>Et l'Espagnol abatu.</VERS>
</STROPHE>
<STROPHE>
<VERS>Comme du haut des montaignes,</VERS>
<VERS>Alors que la nege fond,</VERS>
<VERS>Deux hardis fleuves se font</VERS>
<VERS>Divers cours par les campaignes,</VERS>
<VERS>Et puis en une valée</VERS>
<VERS>Venant à se joindre en ung,</VERS>
<VERS>Courent à bride avalée,</VERS>
<VERS>Avecques ung nom commun:</VERS>
</STROPHE>
<STROPHE>
<VERS>Ainsi, l'indomté couraige</VERS>
<VERS>Du vaillant-docte Langé,</VERS>
<VERS>Qui par la mort s'est vangé</VERS>
<VERS>De l'oblivieux outrage,</VERS>
<VERS>Joingnant son nom et sa course.</VERS>
<VERS>Au tien, qui n'est moins congneu,</VERS>
<VERS>Nous monstre de quelle source</VERS>
<VERS>Et l'ung et l'autre est venu.</VERS>
</STROPHE>
</CORPS>
</POEME>






<POEME>
<TITRE>
La Lyre Chrestienne.
</TITRE>
<CORPS>
<STROPHE>
<VERS>Moy cestuy là, qui tant de fois</VERS>
<VERS>Ay chanté la Muse charnelle,</VERS>
<VERS>Maintenant je haulse ma vois</VERS>
<VERS>Pour sonner la Muse eternelle.</VERS>
<VERS>De ceulx là qui n'ont part en elle,</VERS>
<VERS>L'applaudissement je n'attens:</VERS>
<VERS>Jadis ma folie estoit telle,</VERS>
<VERS>Mais toutes choses ont leur temps.</VERS>
</STROPHE>
<STROPHE>
<VERS>Si les vieux Grecz et les Romains</VERS>
<VERS>Des faux Dieux ont chanté la gloire,</VERS>
<VERS>Seron' nous plus qu'eulx inhumains,</VERS>
<VERS>Taisant du vray Dieu la memoire?</VERS>
<VERS>D'Helicon la fable notoire</VERS>
<VERS>Ne nous enseigne à le vanter:</VERS>
<VERS>De l'onde vive il nous fault boyre,</VERS>
<VERS>Qui seule inspire à bien chanter.</VERS>
</STROPHE>
<STROPHE>
<VERS>Chasse toute divinité</VERS>
<VERS>(Dict le Seigneur) devant la mienne:</VERS>
<VERS>Et nous chantons la vanité</VERS>
<VERS>De l'idolatrie ancienne</VERS>
<VERS>Par toy, ô terre Egyptienne!</VERS>
<VERS>Mere de tous ces petiz Dieux,</VERS>
<VERS>Les vers de la Lyre Chrestienne</VERS>
<VERS>Nous semblent peu melodieux.</VERS>
</STROPHE>
<STROPHE>
<VERS>Jadis le fameux inventeur</VERS>
<VERS>De la doctrine Academique</VERS>
<VERS>Chassoit le poëte menteur</VERS>
<VERS>Par les loix de sa republique.</VERS>
<VERS>Où est donq' l'esprit tant cynique,</VERS>
<VERS>Qui ose donner quelque lieu</VERS>
<VERS>Aux chansons de la Lyre ethnique,</VERS>
<VERS>En la republique de Dieu?</VERS>
</STROPHE>
<STROPHE>
<VERS>Si nostre Muse n'estoit point</VERS>
<VERS>De tant de vanitez coyfée,</VERS>
<VERS>La saincte voix, qui les coeurs poingt,</VERS>
<VERS>Ne seroit par nous estoufée.</VERS>
<VERS>Ainsi la grand' troppe echaufée</VERS>
<VERS>Avec son vineux Evöé</VERS>
<VERS>Estrangloit les chansons d'Orphée</VERS>
<VERS>Au son du cornet enroué.</VERS>
</STROPHE>
<STROPHE>
<VERS>Cestuy-là, qui dict, que ces vers</VERS>
<VERS>Gastent le naïf de mon style,</VERS>
<VERS>Il a l'estomac de travers,</VERS>
<VERS>Preferant le doux à l'utile:</VERS>
<VERS>La plaine heureusement fertile,</VERS>
<VERS>Bien qu'elle soit veufve de fleurs,</VERS>
<VERS>Vault mieulx, que le champ inutile</VERS>
<VERS>Emaillé de mile couleurs.</VERS>
</STROPHE>
<STROPHE>
<VERS>Si nous voulons emmïeller</VERS>
<VERS>Noz chansons de fleurs poëtiques,</VERS>
<VERS>Qui nous gardera de mesler</VERS>
<VERS>Telles douceurs en noz cantiques?</VERS>
<VERS>Convertissant à noz pratiques</VERS>
<VERS>Les biens trop long temps occupez</VERS>
<VERS>Par les faux possesseurs antiques,</VERS>
<VERS>Qui sur nous les ont usurpez.</VERS>
</STROPHE>
<STROPHE>
<VERS>D'Israël le peuple ancien</VERS>
<VERS>Affranchi du cruel service,</VERS>
<VERS>Du riche meuble Egyptien</VERS>
<VERS>Fit à Dieu plaisant sacrifice:</VERS>
<VERS>Et pour embellir l'edifice,</VERS>
<VERS>Que Dieu se faisoit eriger,</VERS>
<VERS>Salomon n'estima pas vice</VERS>
<VERS>De mandier l'or estranger.</VERS>
</STROPHE>
<STROPHE>
<VERS>Nous donques faisons tout ainsi:</VERS>
<VERS>Et comme bien ruzéz gendarmes,</VERS>
<VERS>Des Grecz et des Romains aussi</VERS>
<VERS>Prenons les bouclers et guyzarmes:</VERS>
<VERS>L'ennemy baillera les armes</VERS>
<VERS>Dont luy mesme' sera batu.</VERS>
<VERS>Telle fraude au faict des alarmes</VERS>
<VERS>Merite le nom de vertu.</VERS>
</STROPHE>
<STROPHE>
<VERS>O fol, qui chante les honneurs</VERS>
<VERS>De ces faulx Dieux! ou qui s'amuse</VERS>
<VERS>A farder le loz des seigneurs</VERS>
<VERS>Plus aimez qu'amys de la Muse.</VERS>
<VERS>C'est pourquoy la mienne refuse</VERS>
<VERS>De manïer le luc vanteur.</VERS>
<VERS>L'espoir des princes nous abuse,</VERS>
<VERS>Mais nostre Dieu n'est point menteur.</VERS>
</STROPHE>
<STROPHE>
<VERS>Celuy (Seigneur) à qui ta vois</VERS>
<VERS>Vivement touche les oreilles,</VERS>
<VERS>Bien qu'il sommeille quelquefois,</VERS>
<VERS>Finalement tu le reveilles:</VERS>
<VERS>Lors en tes oeuvres non pareilles</VERS>
<VERS>Fichant son esprit, et ses yeux,</VERS>
<VERS>Il se rid des vaines merveilles</VERS>
<VERS>Du miserable ambicieux,</VERS>
</STROPHE>
<STROPHE>
<VERS>Qui eslongné du droict sentier</VERS>
<VERS>Suyt la tortueuse carriere,</VERS>
<VERS>Où celuy qui est plus entier</VERS>
<VERS>Plus souvent demeure en arrière,</VERS>
<VERS>Humant la faveur journaliere</VERS>
<VERS>Compaigne des souciz cuyzans,</VERS>
<VERS>Et la vanité familiere</VERS>
<VERS>A la tourbe des courtizans.</VERS>
</STROPHE>
<STROPHE>
<VERS>Ma nef, evitez ce danger,</VERS>
<VERS>Et n'attendez pas que l'orage</VERS>
<VERS>Par force vous face ranger</VERS>
<VERS>Au port après vostre naufrage.</VERS>
<VERS>L'homme ruzé par long usage</VERS>
<VERS>N'est follement avantureux:</VERS>
<VERS>Mais qui par son peril est sage,</VERS>
<VERS>Celuy est sage malheureux.</VERS>
</STROPHE>
<STROPHE>
<VERS>Bien heureux donques est celuy</VERS>
<VERS>Qui a fondé son asseurance</VERS>
<VERS>Aux choses dont le ferme appuy</VERS>
<VERS>Ne desment point son esperance.</VERS>
<VERS>C'est luy que nulle violence</VERS>
<VERS>Peult esbranler, tant seulement,</VERS>
<VERS>Si bien il se contreballence</VERS>
<VERS>En tous ses faictz egalement.</VERS>
</STROPHE>
<STROPHE>
<VERS>Celuy encor' ne cherche pas</VERS>
<VERS>La gloire, que le temps consomme:</VERS>
<VERS>Saichant que rien n'est icy bas</VERS>
<VERS>Immortel, que l'esprit de l'homme.</VERS>
<VERS>Et puis le poëte se nomme</VERS>
<VERS>Ores cigne melodieux,</VERS>
<VERS>Or' immortel et divin, comme</VERS>
<VERS>S'il estoit compaigon des Dieux.</VERS>
</STROPHE>
<STROPHE>
<VERS>Quand j'oy les Muses cacqueter,</VERS>
<VERS>Enflant leurs motz d'ung vain langage,</VERS>
<VERS>Il me semble ouyr cracqueter</VERS>
<VERS>Ung perroquet dedans sa cage:</VERS>
<VERS>Mais ces folz qui leur font hommage,</VERS>
<VERS>Amorçez de vaines doulceurs,</VERS>
<VERS>Ne peuvent sentir le dommage</VERS>
<VERS>Que traynent ces mignardes Soeurs.</VERS>
</STROPHE>
<STROPHE>
<VERS>Si le fin Grec eust escouté</VERS>
<VERS>La musique Sicilienne</VERS>
<VERS>Peu cautement: s'il eust gouté</VERS>
<VERS>A la couppe Circeïenne,</VERS>
<VERS>De sa doulce terre ancienne</VERS>
<VERS>Il n'eust regouté les plaizirs:</VERS>
<VERS>Et Dieu chassera de la sienne</VERS>
<VERS>Les esclaves de leurs dezirs.</VERS>
</STROPHE>
<STROPHE>
<VERS>O fol, qui se laisse envieillir</VERS>
<VERS>En la vaine philosophie,</VERS>
<VERS>Dont l'homme ne peut recueillir</VERS>
<VERS>L'esprit, qui l'ame vivifie!</VERS>
<VERS>Le Seigneur, qui me fortifie</VERS>
<VERS>Au labeur de ces vers plaisans,</VERS>
<VERS>Veut qu'à luy seul je sacrifie</VERS>
<VERS>L'offrande de mes jeunes ans.</VERS>
</STROPHE>
<STROPHE>
<VERS>Puys quelque delicat cerveau,</VERS>
<VERS>D'une impudence merveilleuse,</VERS>
<VERS>Dict que pour ung esprit nouveau</VERS>
<VERS>La matiere est trop sourcilleuse.</VERS>
<VERS>Pandant la vieillesse honteuse</VERS>
<VERS>D'avoir pris la fleur pour le fruict,</VERS>
<VERS>Haste en vain sa course boyteuse</VERS>
<VERS>Apres la vertu, qui la fuyt.</VERS>
</STROPHE>
<STROPHE>
<VERS>Celuy qui prenoit double prix</VERS>
<VERS>De ceux qui sous ung autre maistre</VERS>
<VERS>L'art de la Lyre avoient appris,</VERS>
<VERS>M'enseigne ce que je dois estre.</VERS>
<VERS>Sus donques, oubliez, ma dextre,</VERS>
<VERS>De ceste Lyre les vieux sons,</VERS>
<VERS>Afin que vous soyez adextre</VERS>
<VERS>A sonner plus haultes chansons.</VERS>
</STROPHE>
<STROPHE>
<VERS>Mais (ô Seigneur) si tu ne tens</VERS>
<VERS>Les nerfz de ma harpe nouvelle,</VERS>
<VERS>C'est bien en vain que je pretens</VERS>
<VERS>D'accorder ton loz dessus elle.</VERS>
<VERS>Que si tu veulx luy prester l'aisle,</VERS>
<VERS>Alors d'ung vol audacieux,</VERS>
<VERS>Cryant ta louange immortelle,</VERS>
<VERS>Je voleray jusques aux cieux.</VERS>
</STROPHE>
<STROPHE>
<VERS>Le luc je ne demande pas,</VERS>
<VERS>Dont les filles de la Memoire</VERS>
<VERS>Apres les Phlegrëans combas</VERS>
<VERS>Sonnerent des Dieux la victoire.</VERS>
<VERS>Desormais sur les bordz de Loyre</VERS>
<VERS>Imitant le sainct pouce Hebrieu,</VERS>
<VERS>Mes doigtz fredonneront la gloire</VERS>
<VERS>De celuy qui est trois fois Dieu.</VERS>
</STROPHE>
</CORPS>
</POEME>







<POEME>
<TITRE>
Discours Sur La Louange De La Vertu Et Sur Les Divers Erreurs Des Hommes.
</TITRE>
<CORPS>
<STROPHE>
<VERS>Bien que ma Muse petite</VERS>
<VERS>Ce doulx-utile n'immite</VERS>
<VERS>Qui si doctement escrit,</VERS>
<VERS>Ayant premier en la France</VERS>
<VERS>Contre la saige ignorance</VERS>
<VERS>Faict renaistre Democrit:</VERS>
</STROPHE>
<STROPHE>
<VERS>Pourtant, Macrin, ne te fasche</VERS>
<VERS>Si la bride ung peu je lasche</VERS>
<VERS>Au soing qui l'esprit me rompt:</VERS>
<VERS>Et se pour t'aider à rire,</VERS>
<VERS>J'ay entrepris de t'escrire,</VERS>
<VERS>Pour me derider le front.</VERS>
</STROPHE>
<STROPHE>
<VERS>La felicité non faulse,</VERS>
<VERS>L'eschelle qui nous surhaulse</VERS>
<VERS>Par degrez jusques aux cieux,</VERS>
<VERS>N'est-ce pas la vertu seule,</VERS>
<VERS>Qui nous tire de la gueule</VERS>
<VERS>De l'Orque avaricieux?</VERS>
</STROPHE>
<STROPHE>
<VERS>L'homme vertueux est riche:</VERS>
<VERS>Si sa terre tumbe en friche,</VERS>
<VERS>Il en porte peu d'ennuy:</VERS>
<VERS>Car la plus grande richesse</VERS>
<VERS>Dont les Dieux luy font largesse</VERS>
<VERS>Est tousjours avecques luy.</VERS>
</STROPHE>
<STROPHE>
<VERS>Il est noble, il est illustre:</VERS>
<VERS>Et si n'emprunte son lustre</VERS>
<VERS>D'une vitre, ou d'ung tumbeau,</VERS>
<VERS>Ou d'une image enfumée</VERS>
<VERS>Dont la face cousumée</VERS>
<VERS>Rechigne dans ung tableau.</VERS>
</STROPHE>
<STROPHE>
<VERS>S'il n'est duc, ou s'il n'est prince</VERS>
<VERS>D'une et d'une autre province,</VERS>
<VERS>Si est-il roy de son coeur:</VERS>
<VERS>Et de son coeur estre maistre,</VERS>
<VERS>C'est plus grand' chose que d'estre</VERS>
<VERS>De tout le monde vainqueur.</VERS>
</STROPHE>
<STROPHE>
<VERS>Si les mains de la nature</VERS>
<VERS>Toute sa linëature</VERS>
<VERS>N'ont mignardé proprement,</VERS>
<VERS>Si en est l'esprit aymable:</VERS>
<VERS>Et qui est plus estimable,</VERS>
<VERS>le corps, ou l'accoustrement?</VERS>
</STROPHE>
<STROPHE>
<VERS>La richesse naturelle,</VERS>
<VERS>C'est la santé corporelle:</VERS>
<VERS>Mais si le ciel est donneur</VERS>
<VERS>D'une ame saine, et lavée</VERS>
<VERS>De toute humeur dépravée,</VERS>
<VERS>C'est le comble du bonheur.</VERS>
</STROPHE>
<STROPHE>
<VERS>Que me sert la docte escolle</VERS>
<VERS>De Platon, ou que j'accolle</VERS>
<VERS>Tout cela que maintenoit</VERS>
<VERS>Le grand Peripatetique,</VERS>
<VERS>Ou tout ce qu'en son portique</VERS>
<VERS>Zenon jadis soustenoit:</VERS>
</STROPHE>
<STROPHE>
<VERS>Si l'ignorant et pauvre homme</VERS>
<VERS>Tout ce que vertu on nomme</VERS>
<VERS>Garde precieusement,</VERS>
<VERS>Pandant que monsieur le sage,</VERS>
<VERS>Qui n'a vertu qu'au visage,</VERS>
<VERS>En parle ocieusement?</VERS>
</STROPHE>
<STROPHE>
<VERS>Que me sert-il que j'embrasse</VERS>
<VERS>Petrarque, Vergile, Horace,</VERS>
<VERS>Ovide, et tant de secrez,</VERS>
<VERS>Tant de Dieux, tant de miracles,</VERS>
<VERS>Tant de monstres, et d'oracles</VERS>
<VERS>Que nous ont forgé les Grecz:</VERS>
</STROPHE>
<STROPHE>
<VERS>Si pandant que ces beaux songes</VERS>
<VERS>M'apastent de leurs mensonges,</VERS>
<VERS>L'an, qui retourne souvent,</VERS>
<VERS>Sur ses ailes empennées</VERS>
<VERS>De mes meilleurs années,</VERS>
<VERS>M'enporte avecques le vent?</VERS>
</STROPHE>
<STROPHE>
<VERS>Que me sert la thëorique</VERS>
<VERS>Du nombre Pythagorique:</VERS>
<VERS>Ung rond, une ligne, ung poinct:</VERS>
<VERS>Le pinceter d'une chorde,</VERS>
<VERS>Ou sçavoir quel ton accorde</VERS>
<VERS>Et quel ton n'accorde point:</VERS>
</STROPHE>
<STROPHE>
<VERS>Que me sert voir tout le monde</VERS>
<VERS>En papier, ou je me fonde</VERS>
<VERS>A l'arpanter pas à pas:</VERS>
<VERS>Si en mon coeur je n'eu' onques</VERS>
<VERS>Mesure, ou nombre quelquonques,</VERS>
<VERS>Accord, reigle ny compas?</VERS>
</STROPHE>
<STROPHE>
<VERS>Que me sert l'architecture,</VERS>
<VERS>La perspective, et peincture,</VERS>
<VERS>Ou au mouvement des cieux</VERS>
<VERS>Contempler les choses haultes,</VERS>
<VERS>Si pour congnoistre mes faultes</VERS>
<VERS>Je ne me voy que des yeux?</VERS>
</STROPHE>
<STROPHE>
<VERS>Que sert une longue barbe,</VERS>
<VERS>Ung clystere, une reubarbe,</VERS>
<VERS>Pour me faire vertueux?</VERS>
<VERS>Ou une langue sçavante,</VERS>
<VERS>Ou une loy mise en vante</VERS>
<VERS>Au barreau tumultueux?</VERS>
</STROPHE>
<STROPHE>
<VERS>Que me sert-il que je vole</VERS>
<VERS>De l'ung jusqu'à l'autre pole,</VERS>
<VERS>Si je porte bien souvent</VERS>
<VERS>La peur et la mort en pouppe,</VERS>
<VERS>Avecques l'horrible trouppe</VERS>
<VERS>Des ondes grosses du vent?</VERS>
</STROPHE>
<STROPHE>
<VERS>Que me sert que je m'ottroye</VERS>
<VERS>Pour quelque petite proye</VERS>
<VERS>Au sort douteux des combaz,</VERS>
<VERS>Si la fortune crüelle</VERS>
<VERS>Et la mort continüelle</VERS>
<VERS>Me talonnent pas à pas?</VERS>
</STROPHE>
<STROPHE>
<VERS>Que me sert-il que je suyve</VERS>
<VERS>Les princes, et que je vive</VERS>
<VERS>Aveugle, müet et sourd,</VERS>
<VERS>Si apres tant de services</VERS>
<VERS>Je n'y gaigne que les vices</VERS>
<VERS>Et les bons jours de la court?</VERS>
</STROPHE>
<STROPHE>
<VERS>C'est une divine ruze</VERS>
<VERS>De bien forger une excuze,</VERS>
<VERS>Et en subtil artizan,</VERS>
<VERS>Soit qu'on parle ou qu'on chemine,</VERS>
<VERS>Contrefaire bien la myne</VERS>
<VERS>D'ung vieil singe courtizan.</VERS>
</STROPHE>
<STROPHE>
<VERS>C'est une loüable envie</VERS>
<VERS>A ceux qui toute leur vie</VERS>
<VERS>Veulent demourer oyzeux,</VERS>
<VERS>D'ung nouveau ne faire conte,</VERS>
<VERS>Et pour garder qu'il ne monte,</VERS>
<VERS>Tirer l'eschelle apres eulx.</VERS>
</STROPHE>
<STROPHE>
<VERS>C'est belle chose, que d'estre</VERS>
<VERS>Des hommes appellé maistre:</VERS>
<VERS>Et du vulgaire eslongné,</VERS>
<VERS>Ne parlant qu'en voix d'oracle,</VERS>
<VERS>Espouänter d'ung miracle</VERS>
<VERS>Et d'ung sourcy renfrongné.</VERS>
</STROPHE>
<STROPHE>
<VERS>C'est chose fort singuliere</VERS>
<VERS>Qu'une reigle irreguliere</VERS>
<VERS>Dessoubs ung front de Caton:</VERS>
<VERS>Ou dire qu'on est fragile,</VERS>
<VERS>Affeublant de l'Evangile</VERS>
<VERS>La charité de Platon.</VERS>
</STROPHE>
<STROPHE>
<VERS>C'est une heureuse poursuytte,</VERS>
<VERS>Estre dix ans à la suyte</VERS>
<VERS>D'ung benefice empestré:</VERS>
<VERS>Et puis pour toute resource</VERS>
<VERS>Vider et procez et bourse</VERS>
<VERS>Par ung arrest non chastré.</VERS>
</STROPHE>
<STROPHE>
<VERS>C'est une belle science,</VERS>
<VERS>Pour faire une experience</VERS>
<VERS>Avant qu'estre vieil routier,</VERS>
<VERS>Par la mort guerir les hommes,</VERS>
<VERS>Et puis dire que nous sommes</VERS>
<VERS>Des plus sçavans du mestier.</VERS>
</STROPHE>
<STROPHE>
<VERS>C'est ung vertueux office,</VERS>
<VERS>Avoir pour son exercice</VERS>
<VERS>Force oyzeaux, et force aboys,</VERS>
<VERS>Et en meutes bien courantes</VERS>
<VERS>Clabauder toutes ses rentes</VERS>
<VERS>Par les champs et par les boys.</VERS>
</STROPHE>
<STROPHE>
<VERS>C'est une chose divine,</VERS>
<VERS>Qu'une femme ou sotte, ou fine.</VERS>
<VERS>C'est encor' ung heureux poinct</VERS>
<VERS>De l'avoir pauvre et foeconde:</VERS>
<VERS>Puis monstrer à tout le monde</VERS>
<VERS>Les cornes qu'on ne void point.</VERS>
</STROPHE>
<STROPHE>
<VERS>C'est ung heureux advantage,</VERS>
<VERS>Qu'ung alambic en partage,</VERS>
<VERS>Ung fourneau Mercurien:</VERS>
<VERS>Et de toute sa sustance</VERS>
<VERS>Tirant une quinte essence,</VERS>
<VERS>Multiplier tout en rien.</VERS>
</STROPHE>
<STROPHE>
<VERS>C'est une chose fort grave,</VERS>
<VERS>Estre magnifique, et brave:</VERS>
<VERS>Et sans y espargner Dieu,</VERS>
<VERS>S'obliger en beau langage:</VERS>
<VERS>Et puis mettre tout en gage</VERS>
<VERS>Pour enrichir sainct Matthieu.</VERS>
</STROPHE>
<STROPHE>
<VERS>C'est chose noble, que d'estre</VERS>
<VERS>En lice, en carriere adextre,</VERS>
<VERS>Soit de nuict, ou soit de jour:</VERS>
<VERS>Bon au bal, bon à l'escrime:</VERS>
<VERS>Puis d'ung luc et d'une ryme</VERS>
<VERS>Trionfer dessus l'amour.</VERS>
</STROPHE>
<STROPHE>
<VERS>Ce sont beaux motz, que bravade,</VERS>
<VERS>Soldat, cargue, camyzade</VERS>
<VERS>Avec' ung brave san-dieu.</VERS>
<VERS>Trois beaux detz, une querelle,</VERS>
<VERS>Et puis une maquerelle,</VERS>
<VERS>C'est pour faire ung Demy-dieu.</VERS>
</STROPHE>
<STROPHE>
<VERS>Ce sont choses fort aigües,</VERS>
<VERS>Par sentences ambigües</VERS>
<VERS>Philosopher haultement:</VERS>
<VERS>Et voyant que la fortune</VERS>
<VERS>Ne vous veult estre opportune,</VERS>
<VERS>Nous feindre ung contentement.</VERS>
</STROPHE>
<STROPHE>
<VERS>Quel estat doy' je donq' suyvre,</VERS>
<VERS>Pour vertueusement vivre?</VERS>
<VERS>Je ne parle desormais</VERS>
<VERS>Du courtizan, ou agreste:</VERS>
<VERS>Car c'est la fable d'Oreste,</VERS>
<VERS>Qui ne s'acheve jamais.</VERS>
</STROPHE>
<STROPHE>
<VERS>Le tonneau Dïogenique,</VERS>
<VERS>Le gros sourcy Zenonique,</VERS>
<VERS>Et l'ennemy de ses yeux,</VERS>
<VERS>Cela ne me deïfie:</VERS>
<VERS>La gaye philosophie</VERS>
<VERS>D'Aristippe me plaist mieulx.</VERS>
</STROPHE>
<STROPHE>
<VERS>Celuy en vain se travaille,</VERS>
<VERS>Soit en terre, ou soit qu'il aille</VERS>
<VERS>Où court l'avare marchant,</VERS>
<VERS>Qui fasché de sa presence,</VERS>
<VERS>Pour trouver la suffisence,</VERS>
<VERS>Hors de soy la va cherchant.</VERS>
</STROPHE>
<STROPHE>
<VERS>Macrin, pandant qu'à Ivrée</VERS>
<VERS>Dessus ta lyre enyvrée</VERS>
<VERS>Du nectar Aönien,</VERS>
<VERS>Tu refredones la gloire,</VERS>
<VERS>Qui consacre à la memoire</VERS>
<VERS>Ton Mecenas, et le mien:</VERS>
</STROPHE>
<STROPHE>
<VERS>Ma Muse, qui se pourmeine</VERS>
<VERS>Par Anjou, et par le Meine,</VERS>
<VERS>A faict ce discours plaisant:</VERS>
<VERS>Ryant les erreurs du monde,</VERS>
<VERS>Où en raison je me fonde,</VERS>
<VERS>Le sage contrefaisant.</VERS>
</STROPHE>
</CORPS>
</POEME>







<POEME>
<TITRE>
Les Deux Marguerites.
</TITRE>
<CORPS>
<STROPHE>
<VERS>Sus, ma Lyre, desormais</VERS>
<VERS>Chante plus doulx que jamais</VERS>
<VERS>L'une et l'autre Marguerite:</VERS>
<VERS>Ce sont les deux fleurs d'eslite,</VERS>
<VERS>Où il fault cuillir le miel</VERS>
<VERS>Des chansons dignes du ciel.</VERS>
</STROPHE>
<STROPHE>
<VERS>Jadis les Dieux transformoient</VERS>
<VERS>En astres ceulx qu'ilz aimoient,</VERS>
<VERS>Et si les vers sont croyables,</VERS>
<VERS>Les campagnes pitoyables</VERS>
<VERS>Grosses de sang, et de pleurs</VERS>
<VERS>Enfantoient les belles fleurs.</VERS>
</STROPHE>
<STROPHE>
<VERS>Le ciel, qui donne ses lois</VERS>
<VERS>Soubz le sceptre de Valois,</VERS>
<VERS>A mis au rang des planettes</VERS>
<VERS>Les plus ardentes et nettes</VERS>
<VERS>Tous les rameaux bienheureux</VERS>
<VERS>De ce Tige planteureux.</VERS>
</STROPHE>
<STROPHE>
<VERS>Là, est l'honneur d'Angoumois</VERS>
<VERS>Charles, et le grand François,</VERS>
<VERS>François, et Charles encores,</VERS>
<VERS>Deux feuz, qui eclairent ores</VERS>
<VERS>Tout ainsi que les flambeaux</VERS>
<VERS>Des freres qui sont jumeaux.</VERS>
</STROPHE>
<STROPHE>
<VERS>Ilz luyzent d'ordre là hault,</VERS>
<VERS>Et si des mortelz il chault</VERS>
<VERS>A ceux là qui plus ne meurent,</VERS>
<VERS>Noz Rois, qui au ciel demeurent,</VERS>
<VERS>Ne rejectent pas les veuz</VERS>
<VERS>De leurs enfans et neveuz.</VERS>
</STROPHE>
<STROPHE>
<VERS>Du sang que j'ay tant loué,</VERS>
<VERS>Qui des Dieux est avoué,</VERS>
<VERS>Deux belles fleurs sont venues:</VERS>
<VERS>L'une vole sur les nues</VERS>
<VERS>Qui a le ciel eclaircy,</VERS>
<VERS>Et l'autre florist icy.</VERS>
</STROPHE>
<STROPHE>
<VERS>Ce dyamant, que voilà,</VERS>
<VERS>Est frere de cestuy-là;</VERS>
<VERS>Ces rozes s'appellent rozes,</VERS>
<VERS>Ces deux fleurettes declozes,</VERS>
<VERS>Qui se ressemblent ainsi,</VERS>
<VERS>Ont ung mesme nom aussi.</VERS>
</STROPHE>
<STROPHE>
<VERS>Ne me vantez plus, ô Grecz,</VERS>
<VERS>De Narcisse les regrez,</VERS>
<VERS>Ny la fleur de ses pleurs née:</VERS>
<VERS>Ny l'ardeur Apollinée,</VERS>
<VERS>Hyacint', dont le malheur</VERS>
<VERS>Fist naistre une rouge fleur.</VERS>
</STROPHE>
<STROPHE>
<VERS>Ne me vantez plus aussi</VERS>
<VERS>Ny Phebus ny son soucy,</VERS>
<VERS>Ny la fleur Adonienne,</VERS>
<VERS>Ny la Telamonienne,</VERS>
<VERS>Ny celles par qui Junon</VERS>
<VERS>Aquist de mere le nom.</VERS>
</STROPHE>
<STROPHE>
<VERS>Ne me vantez le sejour</VERS>
<VERS>Qui voit revivre le jour,</VERS>
<VERS>Où du marinier sont quises</VERS>
<VERS>Les Marguerites exquises:</VERS>
<VERS>De la France le bonheur</VERS>
<VERS>Surmonte l'Indique honneur.</VERS>
</STROPHE>
<STROPHE>
<VERS>Sus donc, ô François espris,</VERS>
<VERS>Donnez l'honneur et le pris</VERS>
<VERS>A la Marguerite saincte:</VERS>
<VERS>Faictes de sa mort complaincte,</VERS>
<VERS>Par qui les avares cieux</VERS>
<VERS>Ont ravy tout nostre mieux.</VERS>
</STROPHE>
<STROPHE>
<VERS>Dictes comme elle avoit eu</VERS>
<VERS>L'honneur, l'esprit, la vertu,</VERS>
<VERS>Qui tout nostre siecle honnore:</VERS>
<VERS>Et de celle dont encore'</VERS>
<VERS>Les jours ne sont revoluz,</VERS>
<VERS>Dictes en autant, ou plus.</VERS>
</STROPHE>
<STROPHE>
<VERS>C'est de mes vers l'ornement:</VERS>
<VERS>Seule, qui divinement</VERS>
<VERS>Anime, enhardist, inspire</VERS>
<VERS>Les bas fredons de ma Lyre:</VERS>
<VERS>C'est elle, et je sçay combien</VERS>
<VERS>Mes chansons luy plaisent bien.</VERS>
</STROPHE>
<STROPHE>
<VERS>Si des premiers je n'ay pas</VERS>
<VERS>Orné le Royal trespas,</VERS>
<VERS>Aussi ma Muse est trop basse</VERS>
<VERS>Pour une premiere place:</VERS>
<VERS>Et qui sçait si les derniers</VERS>
<VERS>Se feront point les premiers?</VERS>
</STROPHE>
<STROPHE>
<VERS>Les artizans bien subtilz</VERS>
<VERS>Animent de leurs outilz</VERS>
<VERS>L'airein, le marbre, le cuyvre:</VERS>
<VERS>Mais châcun ne peut pas suyvre</VERS>
<VERS>Si hault et brave argument</VERS>
<VERS>Comme ung royal monument.</VERS>
</STROPHE>
<STROPHE>
<VERS>Cestuy son sepulchre a bien,</VERS>
<VERS>Et cestuy cy a le sien:</VERS>
<VERS>Mais François, dont la memoire,</VERS>
<VERS>Seule tumbe de sa gloire,</VERS>
<VERS>Par tout le monde s'etend,</VERS>
<VERS>Son sepulchre encor' attend.</VERS>
</STROPHE>
<STROPHE>
<VERS>L'edifice elabouré</VERS>
<VERS>Dont Mausole est honnoré,</VERS>
<VERS>Les erreurs Dedaliennes,</VERS>
<VERS>Les poinctes Egyptiennes,</VERS>
<VERS>Et tout autre oeuvre parfaict,</VERS>
<VERS>En ung jour ne fut pas faict.</VERS>
</STROPHE>
<STROPHE>
<VERS>Qui a le stile assez hault,</VERS>
<VERS>Pour epuyser, comme il fault,</VERS>
<VERS>Une gloire si feconde?</VERS>
<VERS>Le grand Monarque du monde</VERS>
<VERS>De tout peintre et engraveur</VERS>
<VERS>Ne cherchoit pas la faveur.</VERS>
</STROPHE>
<STROPHE>
<VERS>Si me puis-je bien vanter</VERS>
<VERS>De faire icy rechanter</VERS>
<VERS>Les trois Angloizes Charites,</VERS>
<VERS>Qui l'une des Marguerites</VERS>
<VERS>Portent aux astres plus haulx</VERS>
<VERS>En deux cents pas inegaulx.</VERS>
</STROPHE>
<STROPHE>
<VERS>Les Dieux de noz biens jaloux</VERS>
<VERS>T'avoient plantée entre nous,</VERS>
<VERS>Royale fleur de Navarre,</VERS>
<VERS>Et puis, d'une main avare</VERS>
<VERS>T'arrachant de ces bas lieux,</VERS>
<VERS>Ilz t'ont replantée aux cieux.</VERS>
</STROPHE>
<STROPHE>
<VERS>Là, le chault et la froideur</VERS>
<VERS>Ne seichent point ta verdeur,</VERS>
<VERS>Verdeur que tousjours evante</VERS>
<VERS>Ung Zephyre, qui doulx-vante</VERS>
<VERS>En ces lieux, où en tout temps</VERS>
<VERS>On voit rire le printemps.</VERS>
</STROPHE>
<STROPHE>
<VERS>Là, de mile et mile espriz</VERS>
<VERS>Qui volent par le pourpris,</VERS>
<VERS>Le ciel, qui sienne t'appelle,</VERS>
<VERS>Ne voit une ame plus belle:</VERS>
<VERS>Le ciel ne peut il pas bien</VERS>
<VERS>Reprendre ce qui est sien?</VERS>
</STROPHE>
<STROPHE>
<VERS>Le ciel t'a reprise donc,</VERS>
<VERS>Nous laissant d'ung mesme tronc</VERS>
<VERS>Cete autre Fleur, ta compaigne,</VERS>
<VERS>Et ta fille, qui se baigne</VERS>
<VERS>En ce labeur glorieux</VERS>
<VERS>Qui t'a mise au rang des Dieux.</VERS>
</STROPHE>
<STROPHE>
<VERS>Permette le ciel amy</VERS>
<VERS>Qu'apres ung siecle et demy</VERS>
<VERS>La Fleur icy florissante</VERS>
<VERS>A la Fleur non perissante</VERS>
<VERS>Puisse voler d'ung prinsault,</VERS>
<VERS>Pour se rejoindre là hault.</VERS>
</STROPHE>
<STROPHE>
<VERS>Ce pendant nous, qui vivons,</VERS>
<VERS>Ces doux vers nous escrivons,</VERS>
<VERS>Affin que de race en race</VERS>
<VERS>L'immortalité embrasse</VERS>
<VERS>La non mortelle valeur</VERS>
<VERS>De l'une et de l'autre Fleur.</VERS>
</STROPHE>
</CORPS>
</POEME>







<POEME>
<TITRE>
Ode Au Seigneur des Essars sur le discours de son Amadis.
</TITRE>
<CORPS>
<STROPHE>
<VERS>Celuy qui vid le premier</VERS>
<VERS>Avec' sa torche etherée</VERS>
<VERS>L'embrassement coutumier</VERS>
<VERS>De Mars et de Cytherée,</VERS>
<VERS>Ce fut le tout-voyant Dieu,</VERS>
<VERS>Celuy qui tient le milieu</VERS>
<VERS>Du choeur Hypocrenien,</VERS>
<VERS>Dieu par qui fut revelée</VERS>
<VERS>Cette amour long temps celée</VERS>
<VERS>Au Feuvre Junonien.</VERS>
</STROPHE>
<STROPHE>
<VERS>Ce Feuvre couvert alors</VERS>
<VERS>De sueur et de poudriere</VERS>
<VERS>Doroit ung harnoys de cors</VERS>
<VERS>A la sçavante Guerriere:</VERS>
<VERS>Ouvrage laborieux,</VERS>
<VERS>Où l'ouvrier industrieux</VERS>
<VERS>Avoit feinct subtilement</VERS>
<VERS>Les sciences, et les armes,</VERS>
<VERS>Que sa soeur docte aux alarmes</VERS>
<VERS>Favorize egalement.</VERS>
</STROPHE>
<STROPHE>
<VERS>Mais la honte, et le desdain,</VERS>
<VERS>Qui luy domtent le courage,</VERS>
<VERS>Luy font oublier soudain</VERS>
<VERS>Cet ingenieux ouvrage.</VERS>
<VERS>Lors de ses plus fins outilz</VERS>
<VERS>Il forge les nez subtilz</VERS>
<VERS>Attachez à clouds d'aymant,</VERS>
<VERS>Dont la mesme Jalouzie,</VERS>
<VERS>Si on croit la poëzie,</VERS>
<VERS>Lia l'ung et l'autre amant.</VERS>
</STROPHE>
<STROPHE>
<VERS>Ayant dressé ses appaz,</VERS>
<VERS>Il sort de son domicile,</VERS>
<VERS>Tournant feintement ses paz</VERS>
<VERS>Aux fournaizes de Secile:</VERS>
<VERS>Où les braz acoustumez</VERS>
<VERS>Des Cyclopes enfumez</VERS>
<VERS>Coup sur coup vont martelant,</VERS>
<VERS>D'une tenaille mordente</VERS>
<VERS>Retournant la masse ardente</VERS>
<VERS>Du tonnerre etincelant.</VERS>
</STROPHE>
<STROPHE>
<VERS>Là ce vieillart Lemnien</VERS>
<VERS>Feint d'aller à l'heure, à l'heure,</VERS>
<VERS>Pour donner au Thracien</VERS>
<VERS>L'oportunité meilleure:</VERS>
<VERS>Puis avecques ung long tour</VERS>
<VERS>Celant son traistre retour</VERS>
<VERS>Pour surprendre l'estranger,</VERS>
<VERS>Ce sot jaloux delibere</VERS>
<VERS>Par ung plus grand vitupere</VERS>
<VERS>Sa grande honte vanger.</VERS>
</STROPHE>
<STROPHE>
<VERS>A peine ce Dieu boyteux</VERS>
<VERS>Avoit la porte passée,</VERS>
<VERS>Et jà l'amant convoyteux</VERS>
<VERS>Tenoit sa dame embrassée:</VERS>
<VERS>Et pressant l'ivoyre blanc,</VERS>
<VERS>Or' la cuysse, ores le flanc,</VERS>
<VERS>Or' l'estomac luy serroit,</VERS>
<VERS>Cueillant à levres desclozes</VERS>
<VERS>L'ame, qui parmy les rozes</VERS>
<VERS>Entre deux langues erroit.</VERS>
</STROPHE>
<STROPHE>
<VERS>Jà-jà le feu ravissant</VERS>
<VERS>Des doulces flammes cruëlles</VERS>
<VERS>D'ung long soupir languissant</VERS>
<VERS>Humoit leurs tiedes moëlles:</VERS>
<VERS>Et voicy de toutes pars</VERS>
<VERS>Mile petiz neuds espars,</VERS>
<VERS>Dont les deux amans lacez</VERS>
<VERS>Plus fort s'estraignent et lient,</VERS>
<VERS>Que les vignes ne se plient</VERS>
<VERS>Sur les ormes embrassez.</VERS>
</STROPHE>
<STROPHE>
<VERS>Pres du lict, qui gemissoit,</VERS>
<VERS>Tesmoing d'ung si doulx martyre,</VERS>
<VERS>Le jaloux se tappissoit,</VERS>
<VERS>Mordant ses deux levres, d'ire.</VERS>
<VERS>Puis courant deçà delà,</VERS>
<VERS>En sa chambre il appella</VERS>
<VERS>Toute la trouppe des Dieux,</VERS>
<VERS>Et palissant de colere</VERS>
<VERS>Leur montra cet adultere,</VERS>
<VERS>Joyeuse fable des cieux.</VERS>
</STROPHE>
<STROPHE>
<VERS>Mars paizible à cete fois,</VERS>
<VERS>Fronçant le hault de sa face,</VERS>
<VERS>Remachoit à base vois</VERS>
<VERS>Je ne sçay quelle menace.</VERS>
<VERS>Venus d'ung regard piteux</VERS>
<VERS>Tenoit en bas l'oeil honteux,</VERS>
<VERS>Et de ses beaux doigts poliz</VERS>
<VERS>En vain mignardant sa force,</VERS>
<VERS>Çà et là cacher s'efforce</VERS>
<VERS>Et les rozes, et les lyz.</VERS>
</STROPHE>
<STROPHE>
<VERS>Celuy qui a veu le tour</VERS>
<VERS>De l'yraigne mesnagere,</VERS>
<VERS>Filant ses rez à l'entour</VERS>
<VERS>De la mouche passagere,</VERS>
<VERS>Il a veu Mars et Venus</VERS>
<VERS>Enchainez à membres nuds,</VERS>
<VERS>Et Vulcain guignant au près</VERS>
<VERS>De son embusche yraigneuze,</VERS>
<VERS>Qui la couple vergongneuze</VERS>
<VERS>Alloit serrant de si pres.</VERS>
</STROPHE>
<STROPHE>
<VERS>Alors les plus renfrongnez</VERS>
<VERS>De la bande Olympienne</VERS>
<VERS>Soudain s'en sont eslongnez</VERS>
<VERS>D'une ire Saturnienne.</VERS>
<VERS>Mais quelqu'ung des moins facheux</VERS>
<VERS>Voyant ces folastres jeux,</VERS>
<VERS>Se sent chatouiller le coeur,</VERS>
<VERS>Et en souriant desire</VERS>
<VERS>D'apprester ainsi à rire</VERS>
<VERS>A l'injurieux moqueur.</VERS>
</STROPHE>
<STROPHE>
<VERS>Celuy qui chanta jadis</VERS>
<VERS>En sa langue Castillane</VERS>
<VERS>Les proesses d'Amadis</VERS>
<VERS>Et les beautez d'Oriane,</VERS>
<VERS>Par les siecles envieux</VERS>
<VERS>D'ung sommeil oblivieux</VERS>
<VERS>Jà s'en alloit obscurci,</VERS>
<VERS>Quand une plume gentile</VERS>
<VERS>De cete fable subtile</VERS>
<VERS>Nous a l'obscur eclerci.</VERS>
</STROPHE>
<STROPHE>
<VERS>C'est le Phebus des Essars,</VERS>
<VERS>Lumiere Parizienne,</VERS>
<VERS>Qui nous montre le dieu Mars</VERS>
<VERS>Joint avec' la Cyprienne:</VERS>
<VERS>Chantant sous plaisant discours</VERS>
<VERS>Les armes et les amours</VERS>
<VERS>D'ung stile aussi violant,</VERS>
<VERS>Lors qu'il tonne les alarmes,</VERS>
<VERS>Comme aux amoureuses larmes</VERS>
<VERS>Il est doulcement coulant.</VERS>
</STROPHE>
<STROPHE>
<VERS>Si de ce brave suject</VERS>
<VERS>On goute bien l'artifice</VERS>
<VERS>On y verra le project</VERS>
<VERS>De maint royal edifice:</VERS>
<VERS>Qui tesmoigne le grand heur</VERS>
<VERS>De la Françoise grandeur.</VERS>
<VERS>Là, se peut encores voir</VERS>
<VERS>Maint siege, mainte entreprise,</VERS>
<VERS>Ou celuy qui en devise</VERS>
<VERS>Jadis a faict son devoir.</VERS>
</STROPHE>
<STROPHE>
<VERS>Là, se voit du grand François</VERS>
<VERS>La foy constante, et loyale,</VERS>
<VERS>Ses faictz, sa grandeur, ançois</VERS>
<VERS>Sa posterité royale:</VERS>
<VERS>Dont l'ung, qui tient en sa main</VERS>
<VERS>L'heur du monarque Romain,</VERS>
<VERS>De la France est gouverneur,</VERS>
<VERS>L'autre, tesmoing de sa race,</VERS>
<VERS>Porte escrit dessus sa face</VERS>
<VERS>Des Princesses tout l'honneur.</VERS>
</STROPHE>
<STROPHE>
<VERS>Là, ce gentil artizan</VERS>
<VERS>Nous montre au vif: quel doit estre</VERS>
<VERS>Le prince, le courtizan,</VERS>
<VERS>Le sertiteur et le maistre:</VERS>
<VERS>Combien d'ung fort bataillant</VERS>
<VERS>Peut le courage vaillant:</VERS>
<VERS>Quel est ou l'heur, ou malheur</VERS>
<VERS>D'une entreprise amoureuse,</VERS>
<VERS>Et la chanse malheureuse</VERS>
<VERS>D'ung injuste querelleur.</VERS>
</STROPHE>
<STROPHE>
<VERS>Qui du cygne Dorien</VERS>
<VERS>Le vol immiter desire,</VERS>
<VERS>D'ung ozer Icarien</VERS>
<VERS>Se joint des ailes de cire.</VERS>
<VERS>Et celuy se geynne en vain</VERS>
<VERS>Après ce doulx ecrivain,</VERS>
<VERS>Qui s'efforce d'egaler</VERS>
<VERS>(Soit que les armes il vante,</VERS>
<VERS>Soit que les amours il chante)</VERS>
<VERS>Le sucre de son parler.</VERS>
</STROPHE>
<STROPHE>
<VERS>Vous, que les Dieux ont esleuz</VERS>
<VERS>Pour combatre l'ignorance,</VERS>
<VERS>Et dont les escriz sont leuz</VERS>
<VERS>Des voisins de nostre France,</VERS>
<VERS>Donnez à cetuy l'honneur,</VERS>
<VERS>Qui les faict par son bonheur</VERS>
<VERS>De nostre langue apprentiz:</VERS>
<VERS>Langue, qui estoit bornée</VERS>
<VERS>Du Rhin, et du Pyrenée,</VERS>
<VERS>Des Alpes, et de Thetis.</VERS>
</STROPHE>
<STROPHE>
<VERS>Peut estre aussi que les ans</VERS>
<VERS>Apres ung long et long âge</VERS>
<VERS>Par estrangers courtizans</VERS>
<VERS>Brouilleront nostre langage:</VERS>
<VERS>Adonques la purité</VERS>
<VERS>De sa doulce gravité</VERS>
<VERS>Se pourra trouver icy.</VERS>
<VERS>Du Grec la veine feconde</VERS>
<VERS>Et la Romaine faconde</VERS>
<VERS>Revivent encor' ainsi.</VERS>
</STROPHE>
<STROPHE>
<VERS>Quel esprit tant sourcilleux</VERS>
<VERS>Contemplant la Thebaïde,</VERS>
<VERS>Ou le discours merveilleux</VERS>
<VERS>De l'immortelle Eneïde,</VERS>
<VERS>Se plaint que de ces autheurs</VERS>
<VERS>Les poëmes sont menteurs?</VERS>
<VERS>Ainsi l'Aveugle divin</VERS>
<VERS>Nous faict voir sous feint ouvrage</VERS>
<VERS>D'ung guerrier le fort courage</VERS>
<VERS>Et l'esprit d'ung homme fin.</VERS>
</STROPHE>
<STROPHE>
<VERS>Des poëtiques espris</VERS>
<VERS>L'utile et doulce escriture</VERS>
<VERS>Comprent ce qui est compris</VERS>
<VERS>Au ciel et en la nature.</VERS>
<VERS>Les Roys sont les argumens</VERS>
<VERS>De leurs divins monumens:</VERS>
<VERS>Et si nous montrent encor'</VERS>
<VERS>Le beau, l'honneste, l'utile,</VERS>
<VERS>Avec' ung plus docte stile</VERS>
<VERS>Que Chrysipe ne Crantor.</VERS>
</STROPHE>
<STROPHE>
<VERS>Mais je souhaite souvent</VERS>
<VERS>D'estre banny jusqu'au More,</VERS>
<VERS>Ou que la fureur du vent</VERS>
<VERS>Me pousse jusq'à l'Aurore:</VERS>
<VERS>Quand j'oy bruyre quelque fois</VERS>
<VERS>Du peuple l'indocte vois,</VERS>
<VERS>Ou quand j'escoute les criz</VERS>
<VERS>De ces pourceaux d'Epicure,</VERS>
<VERS>Qui en despit de Mercure</VERS>
<VERS>Grongnent aux doctes escriz.</VERS>
</STROPHE>
<STROPHE>
<VERS>L'ung plaint la contagion</VERS>
<VERS>De la jeunesse abuzée:</VERS>
<VERS>L'autre, la religion</VERS>
<VERS>Par noms payens deguizée.</VERS>
<VERS>Cetui-cy fort elegant</VERS>
<VERS>Va ung songer alligant:</VERS>
<VERS>Cetuy-là trop rigoreux</VERS>
<VERS>Approuve l'edict d'Auguste,</VERS>
<VERS>Et le bannissement juste</VERS>
<VERS>De l'Artizan amoureux.</VERS>
</STROPHE>
<STROPHE>
<VERS>Vous les diriez, tant ilz sont</VERS>
<VERS>D'une hayneuze nature,</VERS>
<VERS>Qu'avecques Tymon ilz ont</VERS>
<VERS>Jadis pris leur nourriture.</VERS>
<VERS>Caton semble dissolu</VERS>
<VERS>A cetuy là, qui a leu</VERS>
<VERS>Dessus leur front Curien:</VERS>
<VERS>Du reste, je m'en raporte</VERS>
<VERS>Au tesmoignage que porte</VERS>
<VERS>Leur ventre Epicurien.</VERS>
</STROPHE>
<STROPHE>
<VERS>Puis ces graves enseigneurs</VERS>
<VERS>D'une effrontée assurance</VERS>
<VERS>Se prennent aux grands Seigneurs,</VERS>
<VERS>Les accusant d'ignorance.</VERS>
<VERS>Mesmes leurs cler-voyans yeux</VERS>
<VERS>Se monstrent tant curieux,</VERS>
<VERS>Que d'abaisser leurs edictz</VERS>
<VERS>Jusq'aux simples damoizelles,</VERS>
<VERS>Et aux cabinetz de celles</VERS>
<VERS>Qui lizent nostre Amadis.</VERS>
</STROPHE>
<STROPHE>
<VERS>Si le Harpeur ancien,</VERS>
<VERS>Qui perdit deux fois sa femme,</VERS>
<VERS>Corrumpit l'air Thracien</VERS>
<VERS>D'une furieuse flamme:</VERS>
<VERS>Pourtant nous n'avons appris</VERS>
<VERS>D'avoir l'amour à mespris</VERS>
<VERS>Dont la saincte ardeur nous poingt,</VERS>
<VERS>Non celle desnaturée</VERS>
<VERS>Qui de Venus ceincturée</VERS>
<VERS>Les lois ne recongnoist point.</VERS>
</STROPHE>
<STROPHE>
<VERS>Mais pourquoy se sent blessé</VERS>
<VERS>Par nostre façon d'escrire</VERS>
<VERS>Celuy qui a tout laissé</VERS>
<VERS>Fors son vice de mesdire?</VERS>
<VERS>Lequel pour se deffacher,</VERS>
<VERS>Voulant (ce semble) attacher</VERS>
<VERS>Or' cetuy, ores celuy,</VERS>
<VERS>Par ne sçay queles sornettes</VERS>
<VERS>Faict ung present de sonnettes</VERS>
<VERS>A qui moins est fol que luy.</VERS>
</STROPHE>
<STROPHE>
<VERS>Si est ce, que le japper</VERS>
<VERS>De telz indoctes volumes</VERS>
<VERS>N'a le pouvoir de coupper</VERS>
<VERS>L'aile aux bien-volantes plumes:</VERS>
<VERS>Qui sous ung argument feint</VERS>
<VERS>Nous ont si vivement peint</VERS>
<VERS>Toutes noz affections,</VERS>
<VERS>L'honneur, la vertu, le vice,</VERS>
<VERS>La paix, la guerre, et l'office</VERS>
<VERS>Des humaines actions.</VERS>
</STROPHE>
<STROPHE>
<VERS>Or entre les mieux appris</VERS>
<VERS>Le choeur des Muses ordonne</VERS>
<VERS>Qu'à Herberay soit le pris</VERS>
<VERS>De la plus riche couronne:</VERS>
<VERS>Pour avoir si proprement</VERS>
<VERS>De son propre acoutrement</VERS>
<VERS>Orné l'Achille Gaulloys,</VERS>
<VERS>Dont la douceur allechante</VERS>
<VERS>Donne à celuy qui le chante</VERS>
<VERS>Le nom d'Homere François.</VERS>
</STROPHE>
<STROPHE>
<VERS>Si j'avoy' l'archet divin</VERS>
<VERS>De la harpe Ronsardine,</VERS>
<VERS>Le bas fredon Angevin</VERS>
<VERS>Diroit la gloire Essardine:</VERS>
<VERS>Neantmoins tel que je suis,</VERS>
<VERS>Je la diray, si je puis,</VERS>
<VERS>Non icy tant seulement,</VERS>
<VERS>Mais en cent papiers encore,</VERS>
<VERS>Afin que son bruit decore</VERS>
<VERS>Le mien eternellement.</VERS>
</STROPHE>
</CORPS>
</POEME>







<POEME>
<TITRE>
Au Seigneur. Rob. De La Haye, Pour Estrene.
</TITRE>
<CORPS>
<STROPHE>
<VERS>ORes, que l'an dispos,</VERS>
<VERS> Qui tourne sans repos</VERS>
<VERS> Par une mesme trace,</VERS>
<VERS> Nous figure en son rond</VERS>
<VERS> Du pere au double front</VERS>
<VERS> Et l'une et l'autre face:</VERS>
<VERS>Amy, pour toy je veulx</VERS>
<VERS> En poëtiques voeux</VERS>
<VERS> De la nouvelle année</VERS>
<VERS> Le jour solennizer,</VERS>
<VERS> Afin d'eternizer</VERS>
<VERS> Nostre amour nouveau-née.</VERS>
<VERS>Je t'offriroy les dons,</VERS>
<VERS> Qui feurent les guerdons</VERS>
<VERS> Des plus vaillans de Grece:</VERS>
<VERS> Ou l'or malicieux,</VERS>
<VERS> Qui tenteroit les yeux</VERS>
<VERS> D'une chaste Lucrece:</VERS>
<VERS>Je t'offriroy encor'</VERS>
<VERS> L'ambicieux thezor,</VERS>
<VERS> Que le marchant avare</VERS>
<VERS> Au plus pres du matin</VERS>
<VERS> Pille pour son butin</VERS>
<VERS> Au rivage barbare:</VERS>
<VERS>Mais tant, et tant de biens,</VERS>
<VERS> Que je desire tiens,</VERS>
<VERS> Ne sont en ma puissance:</VERS>
<VERS> Et l'avare soucy</VERS>
<VERS> N'apauvrist point aussi</VERS>
<VERS> Ta riche suffisance.</VERS>
<VERS>Si ma main eust acquis</VERS>
<VERS> Le sçavoir tant exquis</VERS>
<VERS> D'un Lysippe, ou Apelle,</VERS>
<VERS> Tu devrois au pinceau,</VERS>
<VERS> Au marbre, et au cizeau</VERS>
<VERS> Ta louange plus belle.</VERS>
<VERS>Je n'oubliroy icy</VERS>
<VERS> Ton Sybilet aussi,</VERS>
<VERS> Dont le docte artifice</VERS>
<VERS> Nous rechante si bien</VERS>
<VERS> Du Roy Mycenien</VERS>
<VERS> Le triste sacrifice.</VERS>
<VERS>Mais la Muse, et les Dieux</VERS>
<VERS> Ne t'ont faict studieux</VERS>
<VERS> D'une peincture morte,</VERS>
<VERS> Et puis contre le tems</VERS>
<VERS> En mes vers tu attens</VERS>
<VERS> Une image plus forte.</VERS>
<VERS>Mais que dy-je, en mes vers?</VERS>
<VERS> Les tiens, qui l'univers</VERS>
<VERS> Rempliront de leur gloire,</VERS>
<VERS> Sur le marbre des cieux</VERS>
<VERS> Engraveront trop mieux</VERS>
<VERS> Le vif de ta memoire.</VERS>
<VERS>Tes phaleuces tant doulx,</VERS>
<VERS> Qui coulent entre nous</VERS>
<VERS> Mile graces infuses,</VERS>
<VERS> De nous sont adorez,</VERS>
<VERS> Pour estre redorez</VERS>
<VERS> Du plus fin or des muses.</VERS>
<VERS>Tu vyvrois par les sons</VERS>
<VERS> De plus haultes chansons</VERS>
<VERS> Si je sçavois eslire</VERS>
<VERS> L'inimitable vois,</VERS>
<VERS> Que le grand Vandomoys</VERS>
<VERS> Accorde sur sa lyre.</VERS>
<VERS>Quelz parfaicts artizans</VERS>
<VERS> N'ont bien donné dix ans</VERS>
<VERS> Au rond de leur science?</VERS>
<VERS> Qui veult ravir le pris,</VERS>
<VERS> Doit estre bien appris</VERS>
<VERS> Par longue experience.</VERS>
</STROPHE>
</CORPS>
</POEME>







<POEME>
<TITRE>
Estrene, A D.M. De La Haye.
</TITRE>
<CORPS>
<STROPHE>
<VERS>  Je fay present de fleurettes descloses</VERS>
<VERS>A Flore mesme, et à Venus de rozes:</VERS>
<VERS>Quand par ces vers peu florissans j'essaye</VERS>
<VERS>Faire florir la florissante Haye:</VERS>
<VERS>Qui par l'hyver de son âge touchée</VERS>
<VERS>Comme ces fleurs, ne se verra seichée:</VERS>
<VERS>Mais florira trop mieux, que la couronne</VERS>
<VERS>De son Printems, qui maintenant fleuronne.</VERS>
<VERS>  Excusez donq' ma puissance peu haulte,</VERS>
<VERS>Immitant ceux, qui n'ayans de rien faulte</VERS>
<VERS>Prennent en gré l'humble present des hommes.</VERS>
<VERS>Mesmes le Dieu de ce mois, où nous sommes,</VERS>
<VERS>Clavier de l'an, qui rien plus ne demande</VERS>
<VERS>Que miel, et palme, et figues pour offrande.</VERS>
<VERS>Le coeur sans plus les Deïtez contente:</VERS>
<VERS>Et c'est le don, lequel je vous presente.</VERS>
</STROPHE>
</CORPS>
</POEME>






<POEME>
<TITRE>
Ode Pastorale.
</TITRE>
<AUTRE>
A Un Sien Ami.
</AUTRE>
<CORPS>
<STROPHE>
<VERS>Bergers couchez à l'envers,</VERS>
<VERS>  A l'ombre des saules verds:</VERS>
<VERS>  Bergers, qui au près des ondes</VERS>
<VERS>  Du Clain lentement fuyant</VERS>
<VERS>  Arrestez le cours oyant</VERS>
<VERS>  De ses Nymfes vagabondes,</VERS>
<VERS>Desmanchez voz chalumeaux,</VERS>
<VERS>  Et dictes à ces ormeaux</VERS>
<VERS>  A ces antres et fontaines,</VERS>
<VERS>  N'escoutez plus noz chansons,</VERS>
<VERS>  Ni ces ruisseaux, ny leurs sons,</VERS>
<VERS>  Enfans des roches haultaines:</VERS>
<VERS>Mais oyez le son divin</VERS>
<VERS>  Du chalumeau Poictevin,</VERS>
<VERS>  Renouvelant la memoire</VERS>
<VERS>  Du pasteur Sicilien,</VERS>
<VERS>  Et du grand Italien</VERS>
<VERS>  La vive et durable gloire.</VERS>
<VERS>N'a gueres nostre Berger,</VERS>
<VERS>  Traversant d'ung pié leger</VERS>
<VERS>  Le doz chenu des montaignes,</VERS>
<VERS>  R'amena les doctes Soeurs,</VERS>
<VERS>  Abreuvant de leurs doulceurs</VERS>
<VERS>  Les Poictevines campaignes.</VERS>
<VERS>C'est luy premier des bergers,</VERS>
<VERS>  Qui dedaignant les dangers</VERS>
<VERS>  De l'envieuse ignorance</VERS>
<VERS>  A ses vers osta le frain,</VERS>
<VERS>  Les faisant d'ung libre train</VERS>
<VERS>  Galloper parmy la France.</VERS>
<VERS>Ses vers de fureur guydez,</VERS>
<VERS>  Comme fleuves desbridez,</VERS>
<VERS>  D'une audacieuse fuyte</VERS>
<VERS>  Noz campaignes vont foulant,</VERS>
<VERS>  Mais les ruisseaux vont coulant</VERS>
<VERS>  Tousjours d'une mesme suyte.</VERS>
<VERS>O qu'ilz ont tardé souvent</VERS>
<VERS>  Et les ondes et le vent,</VERS>
<VERS>  Quand les Nymphes Poictevines</VERS>
<VERS>  Et les Dieux aux piedz de bouc</VERS>
<VERS>  Trepignoient dessoubz le joug</VERS>
<VERS>  De ses cadanses divines.</VERS>
<VERS>Mais bien les troupeaux barbuz,</VERS>
<VERS>  Oyant des sommez herbuz</VERS>
<VERS>  Ses aubades nompareilles,</VERS>
<VERS>  Ont faict mile et mile saux,</VERS>
<VERS>  Et les plus lourds animaux</VERS>
<VERS>  En ont chauvy des oreilles.</VERS>
<VERS>Ainsi le grand Thracien,</VERS>
<VERS>  De son luc musicien</VERS>
<VERS>  Tiroit les pierres oyantes,</VERS>
<VERS>  Les fleuves esmerveillez,</VERS>
<VERS>  Et des chesnes oreillez</VERS>
<VERS>  Les testes en bas ployantes.</VERS>
<VERS>Heureux Berger desormais,</VERS>
<VERS>  Tu seras pour tout jamais:</VERS>
<VERS>  L'honneur des champs et des prées,</VERS>
<VERS>  L'honneur des petiz ruisseaux,</VERS>
<VERS>  Des bois et des arbrisseaux,</VERS>
<VERS>  Et des fontaines sacrées:</VERS>
<VERS>Pour sonner si bien tes vers,</VERS>
<VERS>  Sur les chalumeaux divers,</VERS>
<VERS>  Dont la doulceur esprouvée</VERS>
<VERS>  Aux oreilles de bon goust</VERS>
<VERS>  Coule plus doulx que le moust</VERS>
<VERS>  De la premiere cuvée.</VERS>
<VERS>L'amour se nourrist de pleurs,</VERS>
<VERS>  Et les abeilles de fleurs:</VERS>
<VERS>  Les prez ayment la rozée,</VERS>
<VERS>  Phoebus ayme les neuf Soeurs,</VERS>
<VERS>  Et nous aymon' les doulceurs</VERS>
<VERS>  Dont ta Muse est arrousée.</VERS>
<VERS>Ores ores il te fault,</VERS>
<VERS>  Avec ung style plus hault</VERS>
<VERS>  Poulser la royale plaincte,</VERS>
<VERS>  Jusqu'aux oreilles des Roys,</VERS>
<VERS>  Sacrant du pré Navarroys</VERS>
<VERS>  La fleur nouvellement saincte.</VERS>
<VERS>Ainsi l'Arcadique Dieu,</VERS>
<VERS>  Te favorize en tout lieu,</VERS>
<VERS>  Et tes brebis camuzettes:</VERS>
<VERS>  Ainsi à toy seulement</VERS>
<VERS>  Demeure eternellement,</VERS>
<VERS>  L'honneur des vieilles muzettes.</VERS>
</STROPHE>
</CORPS>
</POEME>







<POEME>
<TITRE>
A Salm. Macrin
</TITRE>
<CORPS>
<STROPHE>
<VERS>Par ung tumbeau Arthemize honnora</VERS>
<VERS>  Et son Mauzole, et sa gloire, qui dure</VERS>
<VERS>  Au monument de la vie escriture,</VERS>
<VERS>  Non en celuy, que l'art elaboura.</VERS>
<VERS>Son coeur ardent le corps mort adora,</VERS>
<VERS>  Luy erigeant du sien vif sepulture :</VERS>
<VERS>  Mais la saison defist l'architecture,</VERS>
<VERS>  L'autre cercueil, la mort le devora.</VERS>
<VERS>Tes vers, Macrin, bruslans d'amour semblable</VERS>
<VERS>  Ta Gelonis font plus emerveillable</VERS>
<VERS>  Au seul tumbeau de l'immortalité.</VERS>
<VERS>De ces deux là, reste ung peu de memoire :</VERS>
<VERS>  De cestuy-cy la plus durable gloire</VERS>
<VERS>  Ne craint la mort, ny la posterité.</VERS>
</STROPHE>
</CORPS>
</POEME>












<AUTRE>
SONNETS DE L'HONNESTE AMOUR.
</AUTRE>
<AUTRE>
A Salm. Macrin.
</AUTRE>
<POEME>
<TITRE>
I Comme en l'object d'une vaine peincture
</TITRE>
<CORPS>
<STROPHE>
<VERS>Comme en l'object d'une vaine peincture</VERS>
<VERS>  Je repaissoy' plus l'esprit, que le coeur,</VERS>
<VERS>  A contempler du celeste vainqueur</VERS>
<VERS>  La non encor' bien comprise nature,</VERS>
<VERS>Je projetoy' sou' feincte couverture</VERS>
<VERS>  Les premiers traicts de sa doulce rigueur,</VERS>
<VERS>  Mieux figurant le mort de sa vigueur,</VERS>
<VERS>  Qu'imaginant le vif de sa poincture:</VERS>
<VERS>Quand les saincts voeuz de mon humble vouloir</VERS>
<VERS>  Ne feurent mis du tout en nonchaloir</VERS>
<VERS>  Au Paradis du Dieu de ma victoire,</VERS>
<VERS>Où de sa main ce divin guerdonneur</VERS>
<VERS>  M'a consacré prestre de son HONNEUR,</VERS>
<VERS>  Pour y chanter les hymnes de sa gloire.</VERS>
</STROPHE>
</CORPS>
</POEME>

<POEME>
<TITRE>
II Ce ne sont pas ces beaux cheveux dorez
</TITRE>
<CORPS>
<STROPHE>
<VERS>Ce ne sont pas ces beaux cheveux dorez,</VERS>
<VERS>  Ny ce beau front, qui l'honneur mesme honnore,</VERS>
<VERS>  Ce ne sont pas les deux archets encore'</VERS>
<VERS>  De ces beaux yeux de cent yeux adorez:</VERS>
<VERS>Ce ne sont pas les deux brins colorez</VERS>
<VERS>  De ce coral, ces levres que j'adore,</VERS>
<VERS>  Ce n'est ce teinct emprunté de l'Aurore,</VERS>
<VERS>  Ny autre object des coeurs enamourez:</VERS>
<VERS>Ce ne sont pas ny ces lyz, ny ces rozes,</VERS>
<VERS>  Ny ces deux rancz de perles si bien closes,</VERS>
<VERS>  C'est cet esprit, rare present des cieux:</VERS>
<VERS>Dont la beauté de cent graces pourvëue</VERS>
<VERS>  Perce mon ame, et mon coeur, et mes yeux</VERS>
<VERS>  Par les rayons de sa poignante vëue.</VERS>
</STROPHE>
</CORPS>
</POEME>

<POEME>
<TITRE>
III Je ne me plaing' de mes yeux trop expers
</TITRE>
<CORPS>
<STROPHE>
<VERS>Je ne me plaing' de mes yeux trop expers,</VERS>
<VERS>  Ny de mon coeur trop leger à les croyre,</VERS>
<VERS>  Puis qu'en servant à si haulte victoire</VERS>
<VERS>  Ma liberté si franchement je pers.</VERS>
<VERS>Amour, qui void tous mes secrez ouvers,</VERS>
<VERS>  Me faict penser au grand heur de ma gloire,</VERS>
<VERS>  Lors que je peins au tableau de Memoire</VERS>
<VERS>  Vostre beauté, le seul beau de mes vers:</VERS>
<VERS>Mais si ce beau ung fol dezir m'apporte,</VERS>
<VERS>  Vostre vertu plus que la beauté, forte,</VERS>
<VERS>  Le coupe au pié: et veult qu'un plus grand bien</VERS>
<VERS>Prenne en mon coeur une accroissance pleine:</VERS>
<VERS>  Ou autrement, que je n'attende rien</VERS>
<VERS>  De mon amour, fors l'amour de la peine.</VERS>
</STROPHE>
</CORPS>
</POEME>

<POEME>
<TITRE>
IV Une froydeur secretement brulante
</TITRE>
<CORPS>
<STROPHE>
<VERS>Une froydeur secretement brulante</VERS>
<VERS>  Brule mon corps, mon esprit, ma raizon,</VERS>
<VERS>  Comme la poix anime le tyzon</VERS>
<VERS>  Par ung ardeur lentement violente.</VERS>
<VERS>Mon coeur tiré d'une force allechante</VERS>
<VERS>  Dessou' le joug d'une franche prizon,</VERS>
<VERS>  Boit à longs traicts l'aigre-doulce poyzon,</VERS>
<VERS>  Qui tous mes sens heureusement enchante.</VERS>
<VERS>Le premier feu de mon moindre plaizir</VERS>
<VERS>  Faict halleter mon alteré dezir:</VERS>
<VERS>  Puis de noz coeurs la celeste Androgyne</VERS>
<VERS>Plus sainctement vous oblige ma foy:</VERS>
<VERS>  Car j'ayme tant cela que j'ymagine,</VERS>
<VERS>  Que ne puis aymer ce que je voy.</VERS>
</STROPHE>
</CORPS>
</POEME>

<POEME>
<TITRE>
V Ce Paradis, qui souspire le bâsme
</TITRE>
<CORPS>
<STROPHE>
<VERS>Ce Paradis, qui souspire le bâsme,</VERS>
<VERS>  D'une Angelique, et saincte gravité</VERS>
<VERS>  M'ouvre le ryz, mais bien le Deïté,</VERS>
<VERS>  Ou mon esprit divinement se pâsme.</VERS>
<VERS>Ces deux Soleilz, deux flambeaux de mon âme,</VERS>
<VERS>  Pour me rejoindre à la Divinité,</VERS>
<VERS>  Perçent l'obscur de mon humanité</VERS>
<VERS>  Par les rayons de leur jumelle flâme.</VERS>
<VERS>O cent fois donq, et cent fois bienheureux</VERS>
<VERS>  L'heureux aspect de mon Astre amoureux!</VERS>
<VERS>  Puis que le ciel voulut à ma naissance</VERS>
<VERS>Du plus divin de mes affections</VERS>
<VERS>  Par l'allambic de voz perfections</VERS>
<VERS>  Tirer d'Amour une cinquiesme essence.</VERS>
</STROPHE>
</CORPS>
</POEME>

<POEME>
<TITRE>
VI Quand je suis pres de la flamme divine
</TITRE>
<CORPS>
<STROPHE>
<VERS>Quand je suis pres de la flamme divine,</VERS>
<VERS>  Ou le flambeau d'Amour est allumé,</VERS>
<VERS>  Mon sainct dezir sainctement emplumé</VERS>
<VERS>  Jusq'au tiers ciel d'un prin-vol m'achemine.</VERS>
<VERS>Mes sens ravyz d'une doulce rapine</VERS>
<VERS>  Laissent leur corps de grand ayze pasmé,</VERS>
<VERS>  Comme le Sainct des douze mieux aymé,</VERS>
<VERS>  Qui repoza sur la saincte poitrine.</VERS>
<VERS>Ainsi l'esprit dedaignant nostre jour</VERS>
<VERS>  Court, fuyt, et vole en son propre sejour</VERS>
<VERS>  Jusques à tant, que sa divine dextre</VERS>
<VERS>Haulse la bride au folastre dezir</VERS>
<VERS>  Du serviteur, qui pres de son plaizir</VERS>
<VERS>  Sent quelquefois l'absence de son maistre.</VERS>
</STROPHE>
</CORPS>
</POEME>

<POEME>
<TITRE>
VII Le Dieu bandé a desbandé mes yeux
</TITRE>
<CORPS>
<STROPHE>
<VERS>Le Dieu bandé a desbandé mes yeux,</VERS>
<VERS>  Pour contempler celle beauté cachée</VERS>
<VERS>  Qui ne se peut, tant soit bien recherchée,</VERS>
<VERS>  Representer en ung coeur vicieux.</VERS>
<VERS>De son autre arc doucement furieux</VERS>
<VERS>  La poincte d'or justement descochée</VERS>
<VERS>  Au seul endroict de mon coeur s'est fichée,</VERS>
<VERS>  Qui rend l'esprit du corps victorieux.</VERS>
<VERS>Le seul dezir des beautez immortelles</VERS>
<VERS>  Guynde mon vol sur ses divines ailes</VERS>
<VERS>  Au plus parfaict de la perfection.</VERS>
<VERS>Car le flambeau, qui sainctement enflamme</VERS>
<VERS>  Le sainct brazier de mon affection,</VERS>
<VERS>  Ne darde en bas les saints traiz de sa flamme.</VERS>
</STROPHE>
</CORPS>
</POEME>

<POEME>
<TITRE>
VIII Non autrement que la Prestresse folle
</TITRE>
<CORPS>
<STROPHE>
<VERS>Non autrement, que la Prestresse folle,</VERS>
<VERS>  En grommelant d'une effroyable horreur,</VERS>
<VERS>  Secoüe en vain l'indomtable fureur</VERS>
<VERS>  Du Cynthien, qui brusquement l'afolle:</VERS>
<VERS>Mon estomac gros de ce Dieu qui vole,</VERS>
<VERS>  Espoüanté d'une aveugle terreur</VERS>
<VERS>  Se faict rebelle à la divine erreur,</VERS>
<VERS>  Qui brouille ainsi mon sens, et ma parole.</VERS>
<VERS>Mais c'est en vain: car le Dieu, qui m'estrainct,</VERS>
<VERS>  De plus en plus m'eguillonne, et contrainct</VERS>
<VERS>  De le chanter, quoy que mon coeur en gronde.</VERS>
<VERS>Chantez le donq, chantez mieux que devant,</VERS>
<VERS>  O vous mes vers! qui volez par le monde,</VERS>
<VERS>  Comme fueillars esparpillez du vent.</VERS>
</STROPHE>
</CORPS>
</POEME>

<POEME>
<TITRE>
IX L'aveugle Enfant, le premier né des dieux
</TITRE>
<CORPS>
<STROPHE>
<VERS>L'aveugle Enfant, le premier né des dieux,</VERS>
<VERS>  D'une fureur sainctement eslancée</VERS>
<VERS>  Au vieil Caos de ma jeune pensée</VERS>
<VERS>  Darda les traicts de ses tou'-voyans yeux:</VERS>
<VERS>Alors mes sens d'ung discord gracieux</VERS>
<VERS>  Furent liez en rondeur ballencée,</VERS>
<VERS>  Et leur beauté d'ordre egal dispensée</VERS>
<VERS>  Conceut l'esprit de la flamme des cieux.</VERS>
<VERS>De voz vertuz les lampes immortelles</VERS>
<VERS>  Firent briller leurs vives estincelles</VERS>
<VERS>  Par le voulté de ce front tant serain:</VERS>
<VERS>Et ces deux yeux d'une fuyte suyvie</VERS>
<VERS>  Entre les mains du Moteur souverain</VERS>
<VERS>  Firent mouvoir la sphere de ma vie.</VERS>
</STROPHE>
</CORPS>
</POEME>

<POEME>
<TITRE>
X J'ay entassé moimesme' tout le bois
</TITRE>
<CORPS>
<STROPHE>
<VERS>J'ay entassé moimesme' tout le bois,</VERS>
<VERS>  Pour allumer celle flâme immortelle,</VERS>
<VERS>  Par qui mon âme avecques plus haulte aile</VERS>
<VERS>  Se guinde au ciel, d'ung egal contre-pois.</VERS>
<VERS>Ja mon esprit, ja mon coeur, ja ma vois,</VERS>
<VERS>  Ja mon amour conçoit forme nouvelle</VERS>
<VERS>  D'une beauté plus parfaictement belle,</VERS>
<VERS>  Que le fin or epuré par sept fois.</VERS>
<VERS>Rien de mortel ma langue plus ne sonne:</VERS>
<VERS>  Ja peu à peu moimesme' j'abandonne,</VERS>
<VERS>  Par cete ardeur, qui me faict sembler tel,</VERS>
<VERS>Que se monstroit l'indomté filz d'Alcméne,</VERS>
<VERS>  Qui dedaignant nostre figure huméne,</VERS>
<VERS>  Brula son corps, pour se rendre immortel.</VERS>
</STROPHE>
</CORPS>
</POEME>

<POEME>
<TITRE>
XI Pour affecter des Dieux le plus grand heur
</TITRE>
<CORPS>
<STROPHE>
<VERS>Pour affecter des Dieux le plus grand heur,</VERS>
<VERS>  Et pour avoir, ô sacrilege audace!</VERS>
<VERS>  Sou' le mortel d'une immortelle grace</VERS>
<VERS>  Idolatré une saincte grandeur:</VERS>
<VERS>Pour avoir pris de la celeste ardeur</VERS>
<VERS>  Ce, qui de moy toute autre flâme chasse,</VERS>
<VERS>  Je sen' mon corps tout herissé de glace</VERS>
<VERS>  Contre le roc d'une chaste froideur.</VERS>
<VERS>L'aveugle oyzeau, dont la perçante flâme</VERS>
<VERS>  S'afile aux rayz du soleil de mon âme,</VERS>
<VERS>  Aguize l'ongle, et le bec ravissant</VERS>
<VERS>Sur les dezirs, dont ma poictrine est pleine,</VERS>
<VERS>  Rongeant mon coeur, qui meurt en renaissant,</VERS>
<VERS>  Pour vivre au bien, et mourir à la peine.</VERS>
</STROPHE>
</CORPS>
</POEME>

<POEME>
<TITRE>
XII La docte main, dont Minerve eust appris
</TITRE>
<CORPS>
<STROPHE>
<VERS>La docte main, dont Minerve eust appris,</VERS>
<VERS>  Main, dont l'yvoire en cinq perles s'allonge,</VERS>
<VERS>  C'est, ô mon coeur! la lyme qui te ronge,</VERS>
<VERS>  Et le rabot, qui polist mes escris.</VERS>
<VERS>Les chastes yeux, qui chastement m'ont pris,</VERS>
<VERS>  Soit que je veille, ou bien soit que je songe,</VERS>
<VERS>  Ardent la nuict de mon oeil, qui se plonge</VERS>
<VERS>  Au centre, ou tend le rond de mes espris.</VERS>
<VERS>L'esprit divin, et la divine grace</VERS>
<VERS>  De ce parler, qui du harpeur de Thrace</VERS>
<VERS>  Eust le ennuiz doulcement enchantez,</VERS>
<VERS>Vous ont donné la voix inusitée,</VERS>
<VERS>  Dont (ô mes vers) sainctement vous chantez</VERS>
<VERS>  Le tout-divin de vostre Pasithée.</VERS>
</STROPHE>
</CORPS>
</POEME>

<POEME>
<TITRE>
XIII Puis que la main de la saige nature
</TITRE>
<CORPS>
<STROPHE>
<VERS>Puis que la main de la saige nature</VERS>
<VERS>  Bastit ce corps, des graces le sejour,</VERS>
<VERS>  Pour embellir le beau de nostre jour</VERS>
<VERS>  De plus parfaict de son architecture:</VERS>
<VERS>Puis que le ciel trassa la protraiture</VERS>
<VERS>  De cet esprit, qui au ciel faict retour,</VERS>
<VERS>  Habandonnant du monde le grand tour</VERS>
<VERS>  Pour se rejoindre à sa vive peincture:</VERS>
<VERS>Puis que le Dieu de mes affections</VERS>
<VERS>  Y engrava tant de perfections,</VERS>
<VERS>  Pour figurer en cete carte peinte</VERS>
<VERS>L'astre bening de ma fatalité,</VERS>
<VERS>  J'appen' ce voeu à l'immortalité</VERS>
<VERS>  Devant les pieds de vostre image saincte.</VERS>
</STROPHE>
</CORPS>
</POEME>

<POEME>
<TITRE>
L'Adieu Aux Muses. 
</TITRE>
<AUTRE>
Pris Du Latin De Buccanan.
</AUTRE>
<CORPS>
<STROPHE>
<VERS>Adieu ma Lyre, adieu les sons</VERS>
<VERS>De tes inutiles chansons.</VERS>
<VERS>Adieu la source, qui recrée</VERS>
<VERS>De Phebus la tourbe sacrée.</VERS>
<VERS>J'ay trop perdu mes jeunes ans</VERS>
<VERS>En voz excercices plaisans:</VERS>
<VERS>J'ay trop à voz jeuz asservie</VERS>
<VERS>La meilleure part de ma vie.</VERS>
<VERS>Cherchez mes vers, et vous aussi</VERS>
<VERS>O Muses, jadis mon souci!</VERS>
<VERS>Qui à voz doulceurs nompareilles</VERS>
<VERS>Se laisse flatter les oreilles.</VERS>
<VERS>Cherchez, qui sou' l'oeil de la nuyt</VERS>
<VERS>Enchanté par vostre doulx bruit</VERS>
<VERS>Avec' les Nymphes honnorées</VERS>
<VERS>Danse au bal des Graces dorées.</VERS>
<VERS>Vous trompez, ô mignardes soeurs!</VERS>
<VERS>La jeunesse par voz douceurs:</VERS>
<VERS>Qui fuit le Palais, pour elire</VERS>
<VERS>Les vaines chansons de la Lyre.</VERS>
<VERS>Vous corrompez les ans de ceux,</VERS>
<VERS>Qui sou' l'ombrage paresseux</VERS>
<VERS>Laissent languir efeminée</VERS>
<VERS>La force aux armes destinée.</VERS>
<VERS>L'hyver, qui naist sur leur printens,</VERS>
<VERS>Voulte leur corps devant le tens:</VERS>
<VERS>Devant le tems l'avare Parque</VERS>
<VERS>Les pousse en la fatale barque.</VERS>
<VERS>Leur teinct est tousjours palissant.</VERS>
<VERS>Leur corps est tousjours languissant</VERS>
<VERS>De la mort l'efroyable image</VERS>
<VERS>Est tousjours peinte en leur visage.</VERS>
<VERS>Leur plaisir traine avecques luy.</VERS>
<VERS>Tousjours quelque nouvel ennuy:</VERS>
<VERS>Et au repos, ou ilz se baignent,</VERS>
<VERS>Mile travaux les accompaignent.</VERS>
<VERS>Le miserable pïonnier</VERS>
<VERS>Ne dort d'un sommeil prisonnier:</VERS>
<VERS>Le nocher au milieu de l'onde</VERS>
<VERS>Sent le commun repos du monde:</VERS>
<VERS>Le dormir coule dans les yeux</VERS>
<VERS>Du laboureur laborieux:</VERS>
<VERS>La mer ne sent tousjours l'orage:</VERS>
<VERS>Les vens appaizent leur courage.</VERS>
<VERS>Mais toy sans repos travaillant,</VERS>
<VERS>Apres Caliope baillant,</VERS>
<VERS>Quel bien, quel plaisir as tu d'elle,</VERS>
<VERS>Fors le parfun d'une chandelle?</VERS>
<VERS>Tu me sembles garder encor'</VERS>
<VERS>Les chesnes se courbans sou' l'or,</VERS>
<VERS>Et les pommes mal attachées,</VERS>
<VERS>Par les mains d'Hercule arrachées.</VERS>
<VERS>Jamais le jour ne s'est levé</VERS>
<VERS>Si matin, qu'il ne t'ayt trouvé</VERS>
<VERS>Resvant dessus tes Poëzies</VERS>
<VERS>Toutes poudreuses, et moizies.</VERS>
<VERS>Souvent, pour ung vers allonger,</VERS>
<VERS>Il te fault les ongles ronger:</VERS>
<VERS>Souvent d'une main courroussée</VERS>
<VERS>L'innocente table est poussée.</VERS>
<VERS>Ou soit de jour, ou soit de nuyt</VERS>
<VERS>Cete rongne tousjours te cuyt:</VERS>
<VERS>Jamais cete humeur ne se change:</VERS>
<VERS>Tousjours le style te demange.</VERS>
<VERS>Tu te distiles le cerveau</VERS>
<VERS>Pour faire ung poëme nouveau:</VERS>
<VERS>Et puis ta Muse est deprizée</VERS>
<VERS>Par l'ignorance authorizée.</VERS>
<VERS>Pendant, la mort qui ne dort pas,</VERS>
<VERS>Haste le jour de ton trespas:</VERS>
<VERS>Adonques en vain tu t'amuses</VERS>
<VERS>A ton Phebus, et à tes Muses.</VERS>
<VERS>Le Serpent, qui sa queue mord,</VERS>
<VERS>Nous tire tous après la mort.</VERS>
<VERS>O fol, qui haste les années,</VERS>
<VERS>Qui ne sont que trop empennées!</VERS>
<VERS>Ajouste à ces malheurs ici</VERS>
<VERS>De pauvreté le dur souci:</VERS>
<VERS>Pesant fardeau, que tousjours porte</VERS>
<VERS>Des Muses la vaine cohorte:</VERS>
<VERS>Ou soit, que tu ailles sonnant</VERS>
<VERS>Les batailles d'un vers tonnant:</VERS>
<VERS>Ou soit que ton archet accorde</VERS>
<VERS>Un plus doulx son dessus ta chorde.</VERS>
<VERS>Soit, qu'au thëatre ambicieux</VERS>
<VERS>Tu montres au peuple ocieux</VERS>
<VERS>Les malheurs de la tragedie,</VERS>
<VERS>Ou les jeuz de la comedie.</VERS>
<VERS>Sept villes de Greces ont debat</VERS>
<VERS>Pour l'autheur du Troyen combat:</VERS>
<VERS>Mais le chetif, vivant, n'eut onques</VERS>
<VERS>Ny maison, ny païs quelquonques.</VERS>
<VERS>Tytire pauvre, et malheureux</VERS>
<VERS>Regrete ses champs planteureux:</VERS>
<VERS>Le pauvre Stace à peine evite</VERS>
<VERS>De la faim l'importune suyte.</VERS>
<VERS>Ovide au Getique sejour,</VERS>
<VERS>Faché de la clarté du jour,</VERS>
<VERS>De son bannissement accuse</VERS>
<VERS>Ses yeux, ses livres, et sa Muse.</VERS>
<VERS>Mesmes le Dieu musicien</VERS>
<VERS>Sur le rivage Amphrisien</VERS>
<VERS>D'Admete les boeufz mena paistre,</VERS>
<VERS>Et conta le troppeau champestre.</VERS>
<VERS>Mais fault-il, pour les vers blâmer,</VERS>
<VERS>Nombrer tous les floz de la mer?</VERS>
<VERS>Et toute l'arene roulante</VERS>
<VERS>Sur le pavé d'une eau coulante?</VERS>
<VERS>Malheureux, qui par l'univers</VERS>
<VERS>Jeta la semence des vers:</VERS>
<VERS>Semence digne qu'on evite</VERS>
<VERS>Plus que celle de l'aconite.</VERS>
<VERS>Malheureux, que Melpomené</VERS>
<VERS>Veid d'un bon oeil, quand il fut né:</VERS>
<VERS>Luy inspirant des sa naissance</VERS>
<VERS>De son sçavoir la congnoissance.</VERS>
<VERS>Si le bonheur est plus amy</VERS>
<VERS>De celuy, qui n'a qu'à demy</VERS>
<VERS>Des doctes Soeurs l'experience,</VERS>
<VERS>O vaine, et ingrate science!</VERS>
<VERS>Heureux et trois, et quatre fois</VERS>
<VERS>Le sort des armes, et des lois:</VERS>
<VERS>Heureux les gros sourcils encore,</VERS>
<VERS>Que le peuple ignorant adore.</VERS>
<VERS>Toy, que les Muses ont eleu,</VERS>
<VERS>De quoy te sert il d'estre leu,</VERS>
<VERS>Si pour tout le gaing de ta peine</VERS>
<VERS>Tu n'as, qu'une louange vaine?</VERS>
<VERS>Tes vers sans fruict, laborieux,</VERS>
<VERS>Te font voler victorieux</VERS>
<VERS>Par l'esperance, qui te lie</VERS>
<VERS>L'esprit, d'une doulce folie.</VERS>
<VERS>Tes ans, qui coulent ce pandant,</VERS>
<VERS>Te laissent tousjours attendant:</VERS>
<VERS>Et puis ta vieillesse lamente</VERS>
<VERS>Sa pauvreté, qui la tormente:</VERS>
<VERS>Pleurant d'avoir ainsi perdu</VERS>
<VERS>Le tems au livres despandu:</VERS>
<VERS>Et d'avoir semé sur l'arene</VERS>
<VERS>De ses ans la meilleure grene.</VERS>
<VERS>Donne congé, toy qui es fin,</VERS>
<VERS>Au cheval, qui vieillist, afin</VERS>
<VERS>Que pis encor' ne luy advienne:</VERS>
<VERS>Et que poussif il ne devienne.</VERS>
<VERS>Que songe'tu? le lendemain</VERS>
<VERS>Du corbeau, n'est pas en ta main.</VERS>
<VERS>Sus donq', la chose commençée,</VERS>
<VERS>Est plus qu'à demy avancée.</VERS>
<VERS>Malheureux, qui est arresté</VERS>
<VERS>De vieillesse, et de pauvreté.</VERS>
<VERS>Vieillesse, ou pauvreté abonde,</VERS>
<VERS>C'est la plus grand' peste du monde.</VERS>
<VERS>C'est le plaisir, que vous sentez,</VERS>
<VERS>O pauvres cerveaux evantez!</VERS>
<VERS>C'est le profit, qui vient de celles,</VERS>
<VERS>Que vous nommez les neuf pucelles.</VERS>
<VERS>Heureuses nymphes, qui vivez</VERS>
<VERS>Par les forestz, ou vous suyvez</VERS>
<VERS>La saincte Vierge chasseresse.</VERS>
<VERS>Fuyant des Muses la paresse.</VERS>
<VERS>Soit donq' ma Lyre ung arc turquois:</VERS>
<VERS>Mon archet devienne ung carquois:</VERS>
<VERS>Et les vers, que plus je n'adore,</VERS>
<VERS>Puissent traictz devenir encore'.</VERS>
<VERS>S'il est ainsi, je vous suivray</VERS>
<VERS>O nymphes! tant que je vivray:</VERS>
<VERS>Laissant dessus leur double croppe</VERS>
<VERS>Des muses l'ocieuse troppe.</VERS>
</STROPHE>
</CORPS>
<AUTRE>
Coelo Musa Beat.
</AUTRE>
</POEME>


</RECUEIL>
