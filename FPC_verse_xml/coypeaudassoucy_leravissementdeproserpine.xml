<RECUEIL ponct = "TRUE">
<TITRE_RECUEIL> 
Le Ravissement de Proserpine 
</TITRE_RECUEIL>
<AUTEUR> 
Charles Coypeau d'Assoucy
</AUTEUR>
<DATE>
1653
</DATE>

<POEME>
<TITRE>
A MONSEIGN. LE COMTE DE SERVIEN
</TITRE>
<AUTRE>
Conseiller dv roy en tovs
ses conseils, commandeur et garde
des seaux des ordres du roy, mi-
nistre d' estat, et sur-intendant des
finances de France.
</AUTRE>
<CORPS>
<STROPHE>
<VERS>Monseignevr,</VERS>
<VERS>ie croy que nos poëtes, que l' on tient pour la</VERS>
<VERS>pluspart estre idolâtres, seront pourtant contraints</VERS>
<VERS>s' il plaist au ciel, de chanter bien-tost des loüanges</VERS>
</STROPHE>
<STROPHE>
</STROPHE>
<STROPHE>
<VERS>à Dieu, et de luy dresser quelques autels, ne trou-</VERS>
<VERS>uant plus icy de matiere qui soit digne de leurs</VERS>
<VERS>chansons et de leurs hymnes. Il faut auoüer que la</VERS>
<VERS>dizette de toutes les choses est assez grande en ce</VERS>
<VERS>climat: mais il seroit à souhaiter qu' elle le fust en-</VERS>
<VERS>core dauantage, et qu' en recompense il y eust vn</VERS>
<VERS>peu plus d' honestes gens. La vertu est aujourd' huy</VERS>
<VERS>vne marchandise si peu considerée, quoy qu' elle</VERS>
<VERS>soit rare et de grand prix, que ie tiens qu' il est fort</VERS>
<VERS>mal-aisé d' en faire desormais aucun bon commer-</VERS>
<VERS>ce. Cette consideration, assez fascheuse à vne per-</VERS>
<VERS>sonne de ma sorte, qui ne respire que pour elle, et</VERS>
<VERS>qui ne vis que pour ses beaux yeux, a tenu long-</VERS>
<VERS>temps mon esprit en suspens, pour sçauoir à qui ie</VERS>
<VERS>pourrois dedier cet ouurage: car comme j' ay fort</VERS>
<VERS>mauuaise grace à mentir, ie confesse que j' ay toû-</VERS>
<VERS>jours eu soin de n' adresser mes voeux et mes vers</VERS>
<VERS>qu' à des gens qui me pûssent garentir de ce repro-</VERS>
<VERS>che. Mais enfin, apres auoir contemplé plusieurs</VERS>
<VERS>nobles et riches personnes, j' estois sur le poinct de</VERS>
<VERS>le porter aux anges, quand pour recompense de</VERS>
<VERS>mes bons desirs l' vn d' eux, qui sans doute doit estre</VERS>
<VERS>celuy qui prend soin de moy, et qui n' a pas peu</VERS>
<VERS>d' affaire, me prononça vostre nom, et m' asseura</VERS>
</STROPHE>
<STROPHE>
<VERS>qu' en vous le dediant ils m' en sçauroient autant de</VERS>
<VERS>gré. Qu' estant reuestu de leurs plus belles qualitez,</VERS>
<VERS>ie ne m' éloignerois gueres de mon but. Tous mes</VERS>
<VERS>amis ont approuué mon dessein: et la renommée, qui</VERS>
<VERS>trauaille incessamment à vostre gloire, ma persua-</VERS>
<VERS>dé par tant de bouches ce que vous estes, c' est à di-</VERS>
<VERS>re le plus parfait honneste homme et le plus rare</VERS>
<VERS>esprit de nostre siecle, que ie ne doute nullement</VERS>
<VERS>du bon accueil que mes muses s' en sont promis; et</VERS>
<VERS>que vous ne receuiez auec quelque courtoisie</VERS>
<VERS>cette reyne, qui vous considerant dans les plus</VERS>
<VERS>solides et plus importans emplois de la couronne,</VERS>
<VERS>n' oseroit sans vne grace particuliere se promettre</VERS>
<VERS>vn moment de vostre loisir. Bien qu' elle ait oublié</VERS>
<VERS>ses beaux habits, elle ne laisse pas d' estre dame de</VERS>
<VERS>condition: et son mary a de l' or caché, qui pourroit</VERS>
<VERS>bien subuenir tant aux necessitez de l' estat, que</VERS>
<VERS>seruir à la gloire de vostre administration; n' estoit</VERS>
<VERS>(monseignevr) que j' aurois peur que vous</VERS>
<VERS>n' en voulussiez pas prendre de sa main, bien que</VERS>
<VERS>j' en connoisse plusieurs qui n' en feroient pas scru-</VERS>
<VERS>pule, principalement en ce temps, où les muses ne</VERS>
<VERS>sçauent tantost plus à qui se donner. Pour moy,</VERS>
<VERS>il y a long-temps, quoy qu' à vostre desceu, que</VERS>
</STROPHE>
<STROPHE>
<VERS>ie me suis donné à vous, et ie m' y donne encore:</VERS>
<VERS>estant presque asseuré que vous ne refuserez point</VERS>
<VERS>les tres-humbles submissions,</VERS>
<VERS>monseignevr,</VERS>
<VERS>de vostre tres-humble et tres-</VERS>
<VERS>obeissant seruiteur, </VERS>
<VERS>C Dassovcy.</VERS>
</STROPHE>
</CORPS>
</POEME>

<POEME>
<TITRE>
CHANT 1
</TITRE>
<CORPS>
<STROPHE>
<VERS>v ie ne chante point de Narcisse,</VERS>
<VERS>ny d' Echo l' amoureux supplice</VERS>
<VERS>à qui le ciel auoit fait don</VERS>
<VERS>de beauté qui luy cousta bon:</VERS>
<VERS>de Perseüs ny d' Andromede,</VERS>
<VERS>de Iupin ny de Ganimede,</VERS>
<VERS>de Psiché ny de Cupidon:</VERS>
<VERS>je chante vn bien plus bel adon,</VERS>
</STROPHE>
<STROPHE>
</STROPHE>
<STROPHE>
<VERS>ie chante l' amoureux martyre</VERS>
<VERS>du roy du tenebreux empire,</VERS>
<VERS>qui (ce dit-on) d' amour transi</VERS>
<VERS>fit grand fraiz en noir à noircy</VERS>
<VERS>pour se rendre plus agreable</VERS>
<VERS>à la pucelle incomparable</VERS>
<VERS>la fille à Cerés au blanc teint,</VERS>
<VERS>qu' il enleua comme vn corps sainct.</VERS>
<VERS>Oyez donc esprit magnanime,</VERS>
<VERS>hardy, genereux et sublime,</VERS>
<VERS>comment par chaude passion</VERS>
<VERS>fut induit en tentation</VERS>
<VERS>le morne prince du Tenare.</VERS>
<VERS>Ce tyran farouche et barbare,</VERS>
<VERS>d' vn assez chaud temperament,</VERS>
<VERS>gastoit ses draps le plus souuent;</VERS>
<VERS>et si dans cett' humeur qui pique</VERS>
<VERS>quelque fascheux melancholique</VERS>
<VERS>eust esté si fol de prescher</VERS>
<VERS>contre le peché de la chair,</VERS>
<VERS>il l' auroit (par Sainct Dominique)</VERS>
<VERS>fait brûler comme vn heretique,</VERS>
<VERS>tant amour s' estoit de son coeur</VERS>
<VERS>rendu le maistre et le vainqueur:</VERS>
</STROPHE>
<STROPHE>
<VERS>si bien qu' ennuyé dans sa couche</VERS>
<VERS>de ne trouuer ny main ny bouche,</VERS>
<VERS>ny pour son ardeur appaiser</VERS>
<VERS>vne pauure patte à baiser;</VERS>
<VERS>il resolut en sa cholere</VERS>
<VERS>d' armer contre Iupin son frere</VERS>
<VERS>depuis le prince Lucifer</VERS>
<VERS>iusqu' au moindre tison d' enfer.</VERS>
<VERS>Desia Tisiphone et Megere</VERS>
<VERS>à perruque serpentigere,</VERS>
<VERS>et l' impitoyable Alecton</VERS>
<VERS>(trois soeurs qui parlans d' vn haut ton,</VERS>
<VERS>pour bien donner les estriuieres</VERS>
<VERS>leurs pareilles ne craignent gueres)</VERS>
<VERS>par tout secondant son dessein</VERS>
<VERS>auoient fait sonner le toxin;</VERS>
<VERS>et desia ce grand capitaine</VERS>
<VERS>qui prend les sergens sans mitaine,</VERS>
<VERS>Lucifer qui premier tison</VERS>
<VERS>fit feu sous le pot de Pluton,</VERS>
<VERS>suiuy de la garde horiffique</VERS>
<VERS>de son altesse plutonique,</VERS>
<VERS>enrageoit vistement d' aller</VERS>
<VERS>Iupiter detesticuler.</VERS>
</STROPHE>
<STROPHE>
<VERS>Par tout on ne voyoit que diables,</VERS>
<VERS>qu' esprits, que monstres effroyables:</VERS>
<VERS>Belzebuth aux pieds de leton,</VERS>
<VERS>qui ne se signe point, dit-on</VERS>
<VERS>quand il gresle ny quand il tonne,</VERS>
<VERS>et qui vaillant de sa personne</VERS>
<VERS>pour gober la foudre et l' éclair</VERS>
<VERS>ne craint aucun diable de l' air:</VERS>
<VERS>s' armoit. Et le grand Asmodée,</VERS>
<VERS>grand seducteur et grand athée,</VERS>
<VERS>déroüilloit son fier braquemard:</VERS>
<VERS>Datan fin, fol, fier et camard,</VERS>
<VERS>vieux diable fait à l' eau benite</VERS>
<VERS>auec le rusé chatemite,</VERS>
<VERS>qui l' eau fait venir au moulin,</VERS>
<VERS>Satan des diables le plus fin,</VERS>
<VERS>blasphemoit comme vn heretique,</VERS>
<VERS>Leuiatan diable autentique,</VERS>
<VERS>antique et rusé seducteur,</VERS>
<VERS>Abiron le grand detracteur,</VERS>
<VERS>cousin du diable de la fronde,</VERS>
<VERS>le plus meschant diable du monde:</VERS>
<VERS>Cil qui par l' ange estropié,</VERS>
<VERS>fust contraint de gagner au pié:</VERS>
</STROPHE>
<STROPHE>
<VERS>le pied d' airain, le cul d' erable,</VERS>
<VERS>le renommé Robert Le Diable,</VERS>
<VERS>autheur de la sausse à Robert,</VERS>
<VERS>faisoient le diable de Vauuert.</VERS>
<VERS>D' autre costé les mandegloires,</VERS>
<VERS>les succubes à quilles noires,</VERS>
<VERS>l' hydre serpent irregulier,</VERS>
<VERS>auquel en combat singulier</VERS>
<VERS>pas bon ne fait couper la creste,</VERS>
<VERS>le noble chien à triple teste,</VERS>
<VERS>le grand Cerberus, que Pluton</VERS>
<VERS>appelle son chien de manchon,</VERS>
<VERS>l' espouuentail des cymetieres,</VERS>
<VERS>le chat enroüé des goutieres,</VERS>
<VERS>les lougaroux, les farfadets,</VERS>
<VERS>les ardans, les esprits follets,</VERS>
<VERS>les lutins, les mauuais genies,</VERS>
<VERS>les lemures et les lamies,</VERS>
<VERS>paroissoient desia sur les rans,</VERS>
<VERS>et desia messieurs les Titans,</VERS>
<VERS>qui se faisoient tenir à quatre,</VERS>
<VERS>brusloient du desir de combatre,</VERS>
<VERS>quand la sage et prude Cloton,</VERS>
<VERS>qui sçauoit beaucoup (ce dit-on)</VERS>
</STROPHE>
<STROPHE>
<VERS>et qui trois fois durant sa vie</VERS>
<VERS>auoit fait sa philosophie,</VERS>
<VERS>qui sçauoit Homere et Platon</VERS>
<VERS>mieux que le sage et beau Miton,</VERS>
<VERS>improuuant ce complot funeste,</VERS>
<VERS>courut troussant sa riche veste</VERS>
<VERS>tout deuidant son peloton</VERS>
<VERS>se jetter aux pieds de Pluton:</VERS>
<VERS>ces deux soeurs dont l' vne s' appelle</VERS>
<VERS>Lachesis, noble damoiselle,</VERS>
<VERS>auecques la fiere Atropos,</VERS>
<VERS>la suiuirent d' vn pied dispos:</VERS>
<VERS>ces soeurs qui de tant que nous sommes,</VERS>
<VERS>pauures coquins, malheureux hommes,</VERS>
<VERS>font du sort qui n' est qu' vn gredin</VERS>
<VERS>comme des choux de leur jardin,</VERS>
<VERS>qui greffent, qui plantent, qui cognent,</VERS>
<VERS>qui fillent, qui taillent, qui rognent,</VERS>
<VERS>à Pluton firent ce discours,</VERS>
<VERS>capable d' adoucir vn ours.</VERS>
<VERS>Grand roy de la nuict et des ombres,</VERS>
<VERS>qui dans ces lieux tristes et sombres,</VERS>
<VERS>faute d' vn plus charmant objet,</VERS>
<VERS>à l' ire estes vn peu sujet,</VERS>
</STROPHE>
<STROPHE>
<VERS>quoy que trop bien ne sçachiez lire;</VERS>
<VERS>r' engainez, r' engainez (beau sire)</VERS>
<VERS>vostre cholere: jl fait beau voir</VERS>
<VERS>vn dieu comme vous s' émouuoir;</VERS>
<VERS>vn dieu qui dans son front estalle</VERS>
<VERS>tout ce que la grace infernalle</VERS>
<VERS>peut fournir au roy de l' enfer</VERS>
<VERS>de plus charmant et de plus cher.</VERS>
<VERS>Quoy donc? Vous estes en cholere</VERS>
<VERS>contre monseigneur vostre frere</VERS>
<VERS>Jupiter, qui ne peut sçauoir</VERS>
<VERS>si femme desirez auoir:</VERS>
<VERS>quoy! Pensez-vous qu' il soit prophete?</VERS>
<VERS>Ayez la ceruelle mieux faite:</VERS>
<VERS>faites retirer tous vos gens,</VERS>
<VERS>plus diables qu' ils ne sont meschans:</VERS>
<VERS>donnez, si vous me voulez croire,</VERS>
<VERS>quelque couple d' escus pour boire</VERS>
<VERS>à ces miserables gredins,</VERS>
<VERS>à ces filoux de palladins,</VERS>
<VERS>qui sont plus diables que vous n' estes,</VERS>
<VERS>et plus larrons que des choüettes:</VERS>
<VERS>et puis, si c' est vostre plaisir,</VERS>
<VERS>selon vostre amoureux desir,</VERS>
</STROPHE>
<STROPHE>
<VERS>d' obtenir contre la froidure</VERS>
<VERS>vn estuy pour vostre nature.</VERS>
<VERS>Despeschez viste en ce haut lieu;</VERS>
<VERS>il n' importe, soit diable, ou dieu,</VERS>
<VERS>pourueu qu' à son altinonance</VERS>
<VERS>il fasse honneste remonstrance,</VERS>
<VERS>et découure aux diuinitez</VERS>
<VERS>vos petites necessitez;</VERS>
<VERS>qu' en vous la matiere du monde</VERS>
<VERS>si fierement superabonde,</VERS>
<VERS>que pour vous soulager les reins,</VERS>
<VERS>tous d' vn accord les medecins,</VERS>
<VERS>soit auecques cheual ou mule,</VERS>
<VERS>ont ordonné prompte copule;</VERS>
<VERS>(le tout en bien et tout honneur)</VERS>
<VERS>en suite, si le bon seigneur,</VERS>
<VERS>faisant le sourd comme vne beste,</VERS>
<VERS>ne respond à vostre requeste;</VERS>
<VERS>alors armez-vous jusqu' aux dens:</VERS>
<VERS>faites déchaisner les titans</VERS>
<VERS>les monstres les plus effroyables,</VERS>
<VERS>tous les damnez et tous les diables:</VERS>
<VERS>armez les spectres, les horreurs,</VERS>
<VERS>les fantômes et les fureurs;</VERS>
</STROPHE>
<STROPHE>
<VERS>et la nuict contre la lumiere</VERS>
<VERS>en teste j' iray la premiere</VERS>
<VERS>luy fourrer ainsi qu' vn festu</VERS>
<VERS>ma quenoüille dedans le cu.</VERS>
<VERS>à tant se teut l' honneste Parque;</VERS>
<VERS>mais ce fier et fascheux monarque,</VERS>
<VERS>remply d' vne mortelle aigreur,</VERS>
<VERS>ne peut appaiser sa fureur:</VERS>
<VERS>le feu qui dans ses deux prunelles</VERS>
<VERS>fait de ses yeux deux estincelles,</VERS>
<VERS>flambant en son throsne d' horreur</VERS>
<VERS>aux plus hardis donne la peur,</VERS>
<VERS>et l' espaisse et noire fumée,</VERS>
<VERS>qui dans sa poictrine allumée</VERS>
<VERS>fait flamme, feu fin, foudre et fer,</VERS>
<VERS>redouble la nuict en enfer.</VERS>
<VERS>Mais enfin apres maint orage</VERS>
<VERS>et maint accez de fiere rage,</VERS>
<VERS>apres s' estre curé les dens</VERS>
<VERS>d' vne couple de serregens,</VERS>
<VERS>et s' estre la bouche rincée</VERS>
<VERS>de deux records en fricassée:</VERS>
<VERS>son coeur plus traitable et plus doux</VERS>
<VERS>calme quelque peu son courroux.</VERS>
</STROPHE>
<STROPHE>
</STROPHE>
<STROPHE>
<VERS>Bien (dit-il) à toute auanture,</VERS>
<VERS>qu' on me fasse venir Mercure</VERS>
<VERS>ce diligent porte-poulet,</VERS>
<VERS>qui sans cheual de pacolet</VERS>
<VERS>va plus viste du ciel en terre</VERS>
<VERS>qu' à Paris la coche d' Auxerre;</VERS>
<VERS>ce vigilant porte-paquet,</VERS>
<VERS>qui tousiours a l' oreille au guet</VERS>
<VERS>pour prendre bourse à la pipée;</VERS>
<VERS>ce gentilhomme à courte-espée,</VERS>
<VERS>qui va plus viste du jaret</VERS>
<VERS>qu' vn décharné diable soret,</VERS>
<VERS>paroist en toute reuerence</VERS>
<VERS>à son altidemoniance;</VERS>
<VERS>ce sombre tyran des espris</VERS>
<VERS>dans son trosne de fer assis</VERS>
<VERS>que sans fin la roüille enuironne,</VERS>
<VERS>porte en son front vne couronne,</VERS>
<VERS>et dans sa main de farfadet</VERS>
<VERS>d' vn leton qui fait le verdet,</VERS>
<VERS>vn sceptre qui durant la vie</VERS>
<VERS>aux plus gueux ne fait point d' enuie:</VERS>
<VERS>son visage où regne l' horreur;</VERS>
<VERS>et son regard plein de fureur</VERS>
</STROPHE>
<STROPHE>
<VERS>qui de sa plus benigne oeillade,</VERS>
<VERS>du plus sain peut faire vn malade,</VERS>
<VERS>imprime par tout la terreur:</VERS>
<VERS>tout tremble et tout fremit de peur,</VERS>
<VERS>toute sa cour dedans l' attente</VERS>
<VERS>du sort futur prend l' espouuente;</VERS>
<VERS>et tout l' enfer à son aspect</VERS>
<VERS>pâlit de crainte et de respect.</VERS>
<VERS>Lors de sa bouche horrible gouffre,</VERS>
<VERS>d' où sort le salpestre et le souffre,</VERS>
<VERS>dont encor on fait à Paris</VERS>
<VERS>allumettes pour les fusils,</VERS>
<VERS>et de sa voix fiere et tonnante</VERS>
<VERS>plus qu' vn canon forte et bruyante</VERS>
<VERS>en ces mots il explique ainsi</VERS>
<VERS>de son coeur l' amoureux soucy:</VERS>
<VERS>mais auant l' honneste assistance</VERS>
<VERS>des demons fait si beau silence</VERS>
<VERS>qu' on peut sans l' oreille prester</VERS>
<VERS>entendre vne souris trotter;</VERS>
<VERS>le Stix bourbeux à l' onde noire,</VERS>
<VERS>de qui l' eau n' est pas bonne à boire,</VERS>
<VERS>et l' oublieux fleuue d' oubly</VERS>
<VERS>resté coy ne fait pas vn ply.</VERS>
</STROPHE>
<STROPHE>
<VERS>Le Cocite arreste son onde,</VERS>
<VERS>et Caron dedans l' eau profonde</VERS>
<VERS>du bord et fangeux Acheron</VERS>
<VERS>n' ose moüiller son auiron:</VERS>
<VERS>le diable à la plus courte haleine</VERS>
<VERS>pour ses poumons n' ose qu' à peine</VERS>
<VERS>prendre vn peu d' air pour respirer,</VERS>
<VERS>ny la douleur y souspirer;</VERS>
<VERS>et l' enfer en cette posture</VERS>
<VERS>n' est plus qu' vn enfer en peinture,</VERS>
<VERS>dont les demons pacifiez</VERS>
<VERS>sont muëts ou petrifiez.</VERS>
<VERS>Haut courier de haute importance</VERS>
<VERS>(dit-il) de qui la diligence</VERS>
<VERS>est notoire à tous mes estats:</VERS>
<VERS>courier d' enhaut, courier d' embas,</VERS>
<VERS>pars, trotte, cours, va viste, vole,</VERS>
<VERS>passe les postillons d' Aeole,</VERS>
<VERS>et romps-toy le col pour porter</VERS>
<VERS>mon déplaisir à Jupiter;</VERS>
<VERS>porte les traits de ma cholere</VERS>
<VERS>à ce Caïn, à ce faux frere,</VERS>
<VERS>à ce filou qui m' a pipé,</VERS>
<VERS>lequel apres m' auoir duppé,</VERS>
</STROPHE>
<STROPHE>
<VERS>et par vn tour de gibeciere</VERS>
<VERS>priué des rays de la lumiere,</VERS>
<VERS>et relegué dedans vn four</VERS>
<VERS>me priue encores de l' amour:</VERS>
<VERS>dis-luy que pour manger et boire</VERS>
<VERS>ie n' ay point perdu la memoire</VERS>
<VERS>de ce beau tricon de trois rois,</VERS>
<VERS>par qui du ciel il eust le chois,</VERS>
<VERS>et dont à moy pauure pupille</VERS>
<VERS>il eust le poil et la roupille.</VERS>
<VERS>S' il croit la main sur le rognon</VERS>
<VERS>faire là-haut du compagnon,</VERS>
<VERS>et pense auecques sa bombarde,</VERS>
<VERS>dont il larde, darde, petarde,</VERS>
<VERS>et fait peur aux petits enfans,</VERS>
<VERS>m' effrayer comme les titans:</VERS>
<VERS>qu' il sçache pour luy faire teste</VERS>
<VERS>que ie suis bien vn' autre beste,</VERS>
<VERS>et mes subjets bien d' autres gens:</VERS>
<VERS>qu' en gueule j' ay bien d' autres dens:</VERS>
<VERS>qu' il sçache que pour me defendre</VERS>
<VERS>j' ay du coeur autant qu' Alexandre,</VERS>
<VERS>et que pour vanger cet affront</VERS>
<VERS>j' ay griffe en main et corne au front.</VERS>
</STROPHE>
<STROPHE>
<VERS>Suffit-il pas que la fortune</VERS>
<VERS>aux gens d' honneur beste importune,</VERS>
<VERS>et le sort qui n' est qu' vn oison</VERS>
<VERS>contre droict et contre raison,</VERS>
<VERS>m' ait par vn injuste partage</VERS>
<VERS>donné l' enfer pour tout potage,</VERS>
<VERS>vn hyuer pour toute saison,</VERS>
<VERS>vne nuict pour tout heritage,</VERS>
<VERS>vn fourgon pour tout équipage,</VERS>
<VERS>vne cauerne pour maison,</VERS>
<VERS>et pour palais vne prison,</VERS>
<VERS>cependant qu' auecques s' amie</VERS>
<VERS>là-haut il souffle la rotie,</VERS>
<VERS>que sur mille mets entassez</VERS>
<VERS>saoul de pheniceaux fricassez</VERS>
<VERS>il jette creué comme vn raistre</VERS>
<VERS>les ortolans par la fenestre,</VERS>
<VERS>et qu' au plus bel esclat du jour</VERS>
<VERS>à la cinique il fait l' amour.</VERS>
<VERS>Encore oze-t' il bien m' exclure</VERS>
<VERS>des plus doux jeux de la nature</VERS>
<VERS>qu' en matrimonialité</VERS>
<VERS>on prend de toute antiquité:</VERS>
</STROPHE>
<STROPHE>
<VERS>cependant qu' auec Amphitrite</VERS>
<VERS>Neptune mangeant sole frite</VERS>
<VERS>fait à la barbe des tritons</VERS>
<VERS>mille petits amphitritons.</VERS>
<VERS>Junon n' est-elle pas soumise</VERS>
<VERS>aux feux que l' hymen authorise</VERS>
<VERS>de Jupin ce gentil amant,</VERS>
<VERS>qui dedans cet embrassement</VERS>
<VERS>en joüant à criconcriquette,</VERS>
<VERS>a cent fois rompu sa couchette,</VERS>
<VERS>et fait (non sans estonnement)</VERS>
<VERS>cent fois trembler le firmament:</VERS>
<VERS>et lors que sa flamme infidelle</VERS>
<VERS>luy fait prendre dégoust pour elle,</VERS>
<VERS>et r' allumer d' autres desirs,</VERS>
<VERS>n' a-t' il pas mil autres plaisirs?</VERS>
<VERS>En quel lieu, soit montagne ou plaine,</VERS>
<VERS>n' a-t' il pas semé de sa graine,</VERS>
<VERS>et pour y laisser de ses os</VERS>
<VERS>n' a-t' il fait la beste à deux dos?</VERS>
<VERS>Je ne parle point de personne,</VERS>
<VERS>ny de Cerés, ny de Latone,</VERS>
<VERS>jadis ses objets plus charmans,</VERS>
<VERS>ny de mille petits amans,</VERS>
</STROPHE>
<STROPHE>
<VERS>dont son aygle sçait quelque chose,</VERS>
<VERS>qu' icy ie supprime pour cause</VERS>
<VERS>comme acte indigne de l' honneur</VERS>
<VERS>de nostre infernalle pudeur,</VERS>
<VERS>où moy miserable reptile,</VERS>
<VERS>qui pour frayer n' ay fils ny fille,</VERS>
<VERS>vis comme vn pauure recolé;</VERS>
<VERS>où moy qui d' amour affollé</VERS>
<VERS>n' ose mes feux faire parestre</VERS>
<VERS>non plus qu' vn moine dans vn cloistre,</VERS>
<VERS>cependant que les plus coquins</VERS>
<VERS>joüent là-haut des mannequins,</VERS>
<VERS>que nuict et iour faisant la beste</VERS>
<VERS>ils font tout trembler sur ma teste,</VERS>
<VERS>et qu' ennuyé du celibat</VERS>
<VERS>j' enrage dedans mon grabat</VERS>
<VERS>estendu dans vne cauerne</VERS>
<VERS>sans mesche, fusil ny lanterne,</VERS>
<VERS>roy des taupes et des hiboux,</VERS>
<VERS>des serpens et des lougaroux,</VERS>
<VERS>où dans vne nuict eternelle</VERS>
<VERS>ie me ruïnerois en chandelle</VERS>
<VERS>sans les torches de ses trois soeurs,</VERS>
<VERS>dont les yeux ardans de fureurs</VERS>
</STROPHE>
<STROPHE>
<VERS>â m 42 clairer dedans ce gouffre</VERS>
<VERS>seruent de chandelles de souffre.</VERS>
<VERS>Escoute donc, ô frere ingrat,</VERS>
<VERS>par qui ie suis plus gueux qu' vn rat,</VERS>
<VERS>les fiers éclats de ma cholere:</VERS>
<VERS>je iure par mon grand Cerbere,</VERS>
<VERS>par mon hydre mon cher dragon,</VERS>
<VERS>par ma griffe et par mon fourgon,</VERS>
<VERS>que si dans l' ardeur qui me presse</VERS>
<VERS>tu me dénie vne maistresse,</VERS>
<VERS>soudain ie te feray sentir,</VERS>
<VERS>non la mort, mais le repentir.</VERS>
<VERS>Armé de fureur et de rage</VERS>
<VERS>j' iray pour me faire passage</VERS>
<VERS>rompre les cachots eternels,</VERS>
<VERS>j' armeray tous les criminels</VERS>
<VERS>depuis le prince iusqu' au page:</VERS>
<VERS>la nuict, la fureur et la rage,</VERS>
<VERS>je dechaisneray les Titans,</VERS>
<VERS>et feray des quatre elemens</VERS>
<VERS>vn si merueilleux tripotage,</VERS>
<VERS>que tu te battras le visage:</VERS>
</STROPHE>
<STROPHE>
<VERS>si sur toy tu me fais crier</VERS>
<VERS>à mon Cerbere: ho, levrier:</VERS>
<VERS>je veux qu' on me departicule,</VERS>
<VERS>si ie ne te detesticule,</VERS>
<VERS>et ne te rends mortifié</VERS>
<VERS>plus qu' vn moine moinifié.</VERS>
</STROPHE>
</CORPS>
</POEME>

<POEME>
<TITRE>
CHANT 2
</TITRE>
<CORPS>
<STROPHE>
<VERS>à peine eut-il cette parole</VERS>
<VERS>lasché, que le courrier s' enuole,</VERS>
<VERS>et trauersant comme vn esclair</VERS>
<VERS>toutes les campagnes de l' air:</VERS>
<VERS>vers l' Olimpe ses chausses tire:</VERS>
<VERS>mais le grand Jupin qui sçait lire</VERS>
<VERS>ce qui dans les coeurs est escrit,</VERS>
<VERS>et qui deuine, à ce qu' on dit,</VERS>
<VERS>mieux qu' vn sorcier ou qu' vn boheme</VERS>
<VERS>par vne science supréme,</VERS>
<VERS>auoit preueu depuis maint an</VERS>
<VERS>cette querelle d' alleman,</VERS>
<VERS>pensant à l' injure passée,</VERS>
<VERS>il repassoit en sa pensée</VERS>
<VERS>quelle nymphe pour l' appaiser</VERS>
<VERS>on luy donneroit à baiser:</VERS>
</STROPHE>
<STROPHE>
<VERS>la belle et blanche Proserpine,</VERS>
<VERS>blonde, grasse, claire et poupine:</VERS>
<VERS>ce fust le plus charmant objet</VERS>
<VERS>qu' il vit pour vn si haut sujet:</VERS>
<VERS>iamais le pinceau de nature</VERS>
<VERS>de sa cristaline peinture</VERS>
<VERS>ne fist vn miracle si beau,</VERS>
<VERS>ny iamais le brillant flambeau,</VERS>
<VERS>pour sonner de belle mesure</VERS>
<VERS>ne vit si belle tablature:</VERS>
<VERS>ce fut Cerés qui l' enfanta,</VERS>
<VERS>qui l' a porta, qui l' allaicta:</VERS>
<VERS>il falloit qu' elle fust sa mere,</VERS>
<VERS>si Jupiter n' estoit son pere,</VERS>
<VERS>à tout le moins il est certain</VERS>
<VERS>qu' elle l' appelloit son parrain:</VERS>
<VERS>elle alloit, à ce qu' on rapporte,</VERS>
<VERS>à quinze ans, et presque assez forte</VERS>
<VERS>pour porter en ioug marital</VERS>
<VERS>vn mary pezant vn quintal:</VERS>
<VERS>desia mille troupes gentilles,</VERS>
<VERS>d' honorables fils de familles,</VERS>
<VERS>tous ieunes dieux à marier,</VERS>
<VERS>mettoient le pied à l' estrier</VERS>
</STROPHE>
<STROPHE>
<VERS>pour enfin monter sur la beste:</VERS>
<VERS>mais on enuoyoit leur requeste</VERS>
<VERS>et leurs chansons au mitridat:</VERS>
<VERS>Mars fort gentil et bon soldat</VERS>
<VERS>la recherchoit auec instance,</VERS>
<VERS>et pour auoir son alliance</VERS>
<VERS>montagnes d' or luy promettoit,</VERS>
<VERS>mais Cerés point ne l' escoutoit:</VERS>
<VERS>et de crainte d' estre duppée</VERS>
<VERS>ne vouloit point de gens d' espée:</VERS>
<VERS>d' autre-part le clair Apollon,</VERS>
<VERS>bon fallot et bon violon,</VERS>
<VERS>auec Claros, Amicle, et Dele</VERS>
<VERS>luy venoit offrir sa chandelle:</VERS>
<VERS>mais Cerés luy torcha le bec,</VERS>
<VERS>en luy disant point de rebec:</VERS>
<VERS>trop petit estoit leur plumage</VERS>
<VERS>pour voler en si haute cage:</VERS>
<VERS>il falloit bien d' autres oyseaux</VERS>
<VERS>pour vn si beau pot à moyneaux,</VERS>
<VERS>et pour vn si riche bagage</VERS>
<VERS>vn bien plus superbe equipage:</VERS>
<VERS>mille presages en son coeur</VERS>
<VERS>de quelque rapt luy faisoient peur:</VERS>
</STROPHE>
<STROPHE>
<VERS>et tant elle estoit allarmée,</VERS>
<VERS>que toute nuict lampe allumée,</VERS>
<VERS>elle faisoit, à ce qu' on dit,</VERS>
<VERS>la ronde à l' entour de son lit,</VERS>
<VERS>fust-ce à la chambre ou par la ruë,</VERS>
<VERS>tousiours elle l' auoit en veuë,</VERS>
<VERS>tousiours à sa queuë elle estoit,</VERS>
<VERS>et mesmement elle inuentoit</VERS>
<VERS>de nouuelle fabricature</VERS>
<VERS>vn cadenas pour sa serrure:</VERS>
<VERS>ce qui donna lieu, comme on dit,</VERS>
<VERS>au beau pas de clerc qu' elle fit,</VERS>
<VERS>qui luy cousta cherchant la belle,</VERS>
<VERS>mainte larme et mainte chandelle:</VERS>
<VERS>car ne pouuant par sa vertu</VERS>
<VERS>s' opposer au destin testu,</VERS>
<VERS>elle en commit la garde à celles,</VERS>
<VERS>qui plus que Iudas infidelles</VERS>
<VERS>la vendirent, non sans peché,</VERS>
<VERS>comme on vend la chair au marché:</VERS>
<VERS>elle creut, cette bonne mere</VERS>
<VERS>en l' enleuant de chez son pere,</VERS>
<VERS>et l' ostant de son lieu natal,</VERS>
<VERS>resister à ce coup fatal.</VERS>
</STROPHE>
<STROPHE>
<VERS>Le pays que Saincte Cecile</VERS>
<VERS>a de son nom nommé Cicile;</VERS>
<VERS>vne isle où quand le soleil luit,</VERS>
<VERS>et qu' il est iour il n' est pas nuit,</VERS>
<VERS>où dans la mer sont les coquilles,</VERS>
<VERS>et les maisons sont dans les villes;</VERS>
<VERS>ce fut l' agreable reduit</VERS>
<VERS>qu' elle esleut pour vn si beau fruit.</VERS>
<VERS>Cette isle (ainsi que l' on publie)</VERS>
<VERS>fut vn lopin de l' Italie</VERS>
<VERS>que le dieu du flot azuré,</VERS>
<VERS>de l' Italie a separé</VERS>
<VERS>plusieurs monts plus hauts que Montmartre</VERS>
<VERS>ny que le deuot mont du Tartre,</VERS>
<VERS>se voyent en ces costez-là:</VERS>
<VERS>et c' est là que le mont Etna,</VERS>
<VERS>qui depuis mainte et mainte année</VERS>
<VERS>sert à l' enfer de cheminée,</VERS>
<VERS>fournit de braize aux enuirons</VERS>
<VERS>pour faire rostir des marons.</VERS>
<VERS>C' est enuiron cette fournaise</VERS>
<VERS>que gist assez mal à son aise</VERS>
<VERS>le tant gentil petit poupon,</VERS>
<VERS>ce beau frondeur, ce beau typhon,</VERS>
</STROPHE>
<STROPHE>
<VERS>qui de la plus basse campagne</VERS>
<VERS>frondoit au ciel vne montagne:</VERS>
<VERS>et c' est là que ce verd-coquin</VERS>
<VERS>sous le Pelore et le Paquin</VERS>
<VERS>enrageant de fronder encore,</VERS>
<VERS>fait trembler Paquin et Pelore.</VERS>
<VERS>Ce fut en cet aymable lieu,</VERS>
<VERS>que pleurant elle dit adieu,</VERS>
<VERS>de cuisante douleur outrée,</VERS>
<VERS>à sa pauure fille espleurée:</VERS>
<VERS>elle fait venir ses serpens,</VERS>
<VERS>qui plus benins que des enfans,</VERS>
<VERS>tirent vn char où Triptoleme,</VERS>
<VERS>roulant comme Mars en caresme,</VERS>
<VERS>va comme vn trait sans trebucher:</VERS>
<VERS>elle entre, et le gentil cocher</VERS>
<VERS>desia chez la Dame Cibelle</VERS>
<VERS>la menoit comme vne hyrondelle:</VERS>
<VERS>desia son char quittoit ces lieux,</VERS>
<VERS>et desia l' Etna furieux</VERS>
<VERS>plus viste fuyoit deuant elle</VERS>
<VERS>que le chien de Jean De Niuelle,</VERS>
<VERS>lors que le souuenir amer</VERS>
<VERS>de ce qu' elle auoit de plus cher,</VERS>
</STROPHE>
<STROPHE>
<VERS>de ses yeux comme de deux cruches,</VERS>
<VERS>plus grosses que des oeufs d' autruches:</VERS>
<VERS>en son sein larmes attira,</VERS>
<VERS>son cocher mesme en soupira:</VERS>
<VERS>alors du haut de sa littiere</VERS>
<VERS>regardant par vne portiere</VERS>
<VERS>la terre où gisoient ses plaisirs,</VERS>
<VERS>meslant ses pleurs à ses soûpirs,</VERS>
<VERS>luy parla de cette maniere:</VERS>
<VERS>terre des terres la premiere,</VERS>
<VERS>terre que ie prefere aux cieux,</VERS>
<VERS>qui gardez le fruict precieux</VERS>
<VERS>dont ie suis la dolente mere,</VERS>
<VERS>conseruez ma fille tres-chere:</VERS>
<VERS>si vous empeschez que l' amour</VERS>
<VERS>n' enfourne sa paste à son four,</VERS>
<VERS>je vous iure par la gerbette,</VERS>
<VERS>qui d' espics me fait vne aigrette,</VERS>
<VERS>et me sert de creste de coq,</VERS>
<VERS>que iamais pic, besche ny soc,</VERS>
<VERS>pour vous engrosser de mon germe,</VERS>
<VERS>ne gratteront vostre epiderme</VERS>
<VERS>sur vostre dos sans coup ferir</VERS>
<VERS>beaux espics ie feray meurir,</VERS>
</STROPHE>
<STROPHE>
<VERS>qui pour vous dessus vostre assiette</VERS>
<VERS>s' iront changer en tartelette:</VERS>
<VERS>vos beaux fours seront sans grillons,</VERS>
<VERS>sans souris vos dorez sillons,</VERS>
<VERS>vos blonds guerets sans geay ny pie,</VERS>
<VERS>vos boulangers sans la roupie,</VERS>
<VERS>sans farcin leurs beaux paturons,</VERS>
<VERS>et tous vos moulins sans larrons,</VERS>
<VERS>par d' vtiles metamorphoses</VERS>
<VERS>je changeray toutes les choses</VERS>
<VERS>en doux zephirs vos aquilons,</VERS>
<VERS>vos coucourdes en des melons,</VERS>
<VERS>en passeuelours vos orties,</VERS>
<VERS>vos souris en griues roties,</VERS>
<VERS>en des rossignols vos cocus,</VERS>
<VERS>en des roses vos gratte-cus:</VERS>
<VERS>vos esgouts en claires fontaines,</VERS>
<VERS>en hyuer vos gands en mitaines:</VERS>
<VERS>et pour conseruer vos poulets,</VERS>
<VERS>vos soldats iront sans valets,</VERS>
<VERS>vos mulets iront sans sonnettes,</VERS>
<VERS>messieurs, vous ladres sans cliquettes,</VERS>
<VERS>vos laquais sans mule aux talons,</VERS>
<VERS>et vos femmes sans estallons.</VERS>
<VERS>Cela dit, le char qui l' emporte</VERS>
<VERS>sur la croupe d' Ida la porte,</VERS>
<VERS>à l' escurial precieux</VERS>
<VERS>de l' antique mere des dieux:</VERS>
<VERS>cependant le lance-tonnerre</VERS>
<VERS>Jupiter qui du ciel en terre,</VERS>
<VERS>sans lunettes ny sans flambeau</VERS>
<VERS>void nager vn ciron dans l' eau:</VERS>
<VERS>auoit, non sans sollicitude,</VERS>
<VERS>veu de Cerés l' inquietude:</VERS>
<VERS>il appelle Dame Venus,</VERS>
<VERS>de qui les pages vont tous nus.</VERS>
<VERS>Voy-tu, dit-il, ma chere fille,</VERS>
<VERS>ma chere deesse à coquille,</VERS>
<VERS>ce bourguemestre de destin,</VERS>
<VERS>à qu' il faut baiser le patin,</VERS>
<VERS>et qui plus testu qu' vne mule,</VERS>
<VERS>pour moy n' auance ny recule,</VERS>
<VERS>joint à mon frere le lutin,</VERS>
<VERS>la ieune nymphe au blanc tetin,</VERS>
<VERS>la claire et belle Proserpine,</VERS>
<VERS>il veut qu' vn lutin la lutine:</VERS>
<VERS>si ce seigneur le veut ainsi,</VERS>
<VERS>force est que ie le vueille aussi:</VERS>
</STROPHE>
<STROPHE>
<VERS>il faut donc luy donner maistresse,</VERS>
<VERS>Cloton m' en poursuit et m' en presse,</VERS>
<VERS>et comment, non à iointes mains,</VERS>
<VERS>mais la quenoüille dans les reins:</VERS>
<VERS>d' ailleurs c' est chose espouuantable</VERS>
<VERS>d' oüir heurler ce frere en diable,</VERS>
<VERS>de Pluton qui m' a condamné,</VERS>
<VERS>n' est-il pas diable bien damné,</VERS>
<VERS>d' auoir mis ma quille à l' enchere:</VERS>
<VERS>ma quille que ie tiens plus chere,</VERS>
<VERS>ny que mon coeur ny que mes yeux,</VERS>
<VERS>que i' ayme cent mille fois mieux</VERS>
<VERS>que mon throsne ny que ma gloire,</VERS>
<VERS>ma pauure quille à barbe noire,</VERS>
<VERS>pepiniere de tant de dieux,</VERS>
<VERS>sans qui ie serois dans les cieux,</VERS>
<VERS>moins qu' vn sergent sans escritoire,</VERS>
<VERS>et moins qu' vn gredin dans l' histoire?</VERS>
<VERS>Que diroit-on dans ces bas lieux,</VERS>
<VERS>en terre, en mer, en l' air, aux cieux</VERS>
<VERS>d' vn Iupiter sans genitoires?</VERS>
<VERS>Instrumens de tant de victoires,</VERS>
<VERS>i' aimerois mieux en verité</VERS>
<VERS>des enfans de la trinité,</VERS>
</STROPHE>
<STROPHE>
<VERS>croistre razé, la troupe bleuë,</VERS>
<VERS>qu' estre appellé Iupin sans queuë.</VERS>
<VERS>Va donc, ma chere Gaudichon,</VERS>
<VERS>dire à ton fou fils folichon,</VERS>
<VERS>que dans les tripes de ce frere</VERS>
<VERS>il me montre ce qu' il sçait faire:</VERS>
<VERS>qu' à la barbe de Lucifer,</VERS>
<VERS>et de tous les diables d' enfer,</VERS>
<VERS>au milieu de ses fieres gardes</VERS>
<VERS>jl luy plante vn trait iusqu' aux gardes,</VERS>
<VERS>que de l' vn à l' autre alloyau,</VERS>
<VERS>et de l' vn à l' autre boyau:</VERS>
<VERS>luy qui pretend me faire hongre,</VERS>
<VERS>il soit fricassé comme vn congre.</VERS>
<VERS>Sur tout que son coeur affollé,</VERS>
<VERS>soit bien cuit et bien rissollé:</VERS>
<VERS>et toy, ma chere Celestine,</VERS>
<VERS>dés le premier coup de matine,</VERS>
<VERS>auecques Diane et Pallas,</VERS>
<VERS>en Cicile addresse tes pas:</VERS>
<VERS>va, depesche, bande tes voiles,</VERS>
<VERS>va faire donner dans tes toilles,</VERS>
<VERS>le petit fan de ma Cerés,</VERS>
<VERS>que Diane tende ses rets</VERS>
</STROPHE>
<STROPHE>
<VERS>pour en attraper cuisse ou aile:</VERS>
<VERS>ce dit, auec amoureux zele,</VERS>
<VERS>vn baiser luy conglutina,</VERS>
<VERS>et puis son congé luy donna,</VERS>
<VERS>que non sans torcher sa babine,</VERS>
<VERS>prit, l' honneste et belle Ciprine,</VERS>
<VERS>laquelle ayant à ses costez</VERS>
<VERS>ses deux soeurs les diuinitez,</VERS>
<VERS>se rend sans peril ny fortune,</VERS>
<VERS>à la faueur du clair de lune,</VERS>
<VERS>au beau palais, où pour soupper,</VERS>
<VERS>on alloit les souppes coupper:</VERS>
<VERS>mais auant que se mettre à table,</VERS>
<VERS>voyez la peinture admirable</VERS>
<VERS>de ce superbe logement:</VERS>
<VERS>il estoit tout de diamant:</VERS>
<VERS>mais si fin et de si bel ordre,</VERS>
<VERS>que le diable n' y pouuoit mordre,</VERS>
<VERS>cent portes auec leurs verroux,</VERS>
<VERS>estoient bien de l' or le plus doux,</VERS>
<VERS>qui iamais fondit en fournaise,</VERS>
<VERS>et cent colomnes de la braise,</VERS>
<VERS>dont l' aurore teint ses habits,</VERS>
<VERS>pour des colomnes de rubis,</VERS>
</STROPHE>
<STROPHE>
<VERS>estoient à mon gré les plus belles,</VERS>
<VERS>qu' on vid iamais des deux prunelles:</VERS>
<VERS>vn cent de tours à chapiteaux</VERS>
<VERS>faisoient briller sur leurs chapeaux,</VERS>
<VERS>cent aigrettes de pierrerie</VERS>
<VERS>la plus belle que de ma vie</VERS>
<VERS>i' aye veu dans cent pannonceaux</VERS>
<VERS>des pinacles de cent chasteaux:</VERS>
<VERS>cent cours à carreaux d' hiacinte</VERS>
<VERS>montroient chacune en leur enceinte</VERS>
<VERS>cent bassins qui par cent canaux</VERS>
<VERS>donnoient à toute heure cent sceaux,</VERS>
<VERS>d' vne liqueur qui pour nos veines,</VERS>
<VERS>n' en déplaise à cent hypocrenes,</VERS>
<VERS>valloit cent fois mieux que les eaux,</VERS>
<VERS>de cent castalides ruisseaux:</VERS>
<VERS>cent cuisines, cent fruiteries,</VERS>
<VERS>cent caues, cent sommelleries,</VERS>
<VERS>faisoit l' abondance esclater,</VERS>
<VERS>on n' y pouuoit rien souhaiter:</VERS>
<VERS>et si dans ce palais lucide</VERS>
<VERS>plus beau que le palais d' Armide:</VERS>
<VERS>l' architecte auoit sçeu pecher,</VERS>
<VERS>c' est qu' on ny contoit qu' vn clocher,</VERS>
</STROPHE>
<STROPHE>
<VERS>duquel encores la campane</VERS>
<VERS>auoit le corps doublé de pane;</VERS>
<VERS>ce qui montroit en verité</VERS>
<VERS>qu' on auoit soin de sa santé.</VERS>
<VERS>Quoy que le meuble fust antique,</VERS>
<VERS>iamais rien de si magnifique</VERS>
<VERS>ne fust veu, ny de plus exquis:</VERS>
<VERS>tous les matelats et les lits</VERS>
<VERS>estoient fabriquez sur l' enclume,</VERS>
<VERS>de fin or, jusques à la plume:</VERS>
<VERS>tous les plats estoient d' ambregris,</VERS>
<VERS>les cendres de poudre d' iris:</VERS>
<VERS>les pissoirs des pots à ciuettes,</VERS>
<VERS>et les retraits des cassolettes.</VERS>
<VERS>La Proserpine et ses valets</VERS>
<VERS>faisoient alors des tourtelets:</VERS>
<VERS>mais quand elle sçeut la venuë</VERS>
<VERS>de la deesse à jambe nuë,</VERS>
<VERS>quittant tartelettes, gasteaux,</VERS>
<VERS>tourtes, tourtelets et tourteaux,</VERS>
<VERS>au deuant par mille caresses</VERS>
<VERS>luy vint tesmoigner des tendresses,</VERS>
<VERS>autant que plus on ne sçauroit,</VERS>
<VERS>ne sçachant pas qu' elle enserroit,</VERS>
</STROPHE>
<STROPHE>
<VERS>sans penser à la tricherie</VERS>
<VERS>le loup dedans la bergerie,</VERS>
<VERS>le renard auecques l' oyson,</VERS>
<VERS>et le brigand dans la maison.</VERS>
<VERS>Cependant l' amoureux monarque</VERS>
<VERS>Pluton par l' auis de la Parque,</VERS>
<VERS>vouloit pour finir son trauail,</VERS>
<VERS>faire à l' enfer vn soupirail:</VERS>
<VERS>et sçachant que dans la Sicile</VERS>
<VERS>residoit en son domicile,</VERS>
<VERS>le beau tetin que le destin</VERS>
<VERS>destinoit à son beau patin.</VERS>
<VERS>Pour mettre fin à cet ouurage,</VERS>
<VERS>jl pense à se faire vn passage</VERS>
<VERS>à trauers de ces beaux rochers,</VERS>
<VERS>taillez en pointes de clochers.</VERS>
<VERS>Cependant la bonne seruante</VERS>
<VERS>soeur Alecton impatiente,</VERS>
<VERS>de voir la fin de tant de maux,</VERS>
<VERS>au char attelle ses cheuaux:</VERS>
<VERS>ses animaux fiers et superbes</VERS>
<VERS>se paissoient du poison des herbes,</VERS>
<VERS>que le Stix nourrit sur ses bords;</VERS>
<VERS>là se voyoit rongeant son mords,</VERS>
</STROPHE>
<STROPHE>
<VERS>couleur du roy d' Aethiopie</VERS>
<VERS>Orphé; là le beau cheual pie,</VERS>
<VERS>Ethon, et le braue Alestor,</VERS>
<VERS>tout esclatant de flammes d' or,</VERS>
<VERS>auec le furieux Nestée,</VERS>
<VERS>soufflant vne haleine empestée,</VERS>
<VERS>n' attendoient que le poinct du iour</VERS>
<VERS>pour acheuer vn si bon tour:</VERS>
<VERS>et l' enfer certain de sa proye,</VERS>
<VERS>desia battant des mains de ioye,</VERS>
<VERS>attendant leur heureux retour,</VERS>
<VERS>chantoit desia viue l' amour.</VERS>
</STROPHE>
</CORPS>
</POEME>

<POEME>
<TITRE>
CHANT 3
</TITRE>
<CORPS>
<STROPHE>
<VERS>à peine Thetis sa barriere</VERS>
<VERS>auoit ouuerte à la lumiere,</VERS>
<VERS>et donné l' auoine aux cheuaux</VERS>
<VERS>du brillant pere des flambeaux,</VERS>
<VERS>que desia Pluton en campagne</VERS>
<VERS>derochant rocher et montagne</VERS>
<VERS>se faisoit vn passage au iour.</VERS>
<VERS>D' autre-part la mere d' amour,</VERS>
<VERS>et sa suitte qui void paroistre</VERS>
<VERS>la belle aurore à la fenestre,</VERS>
<VERS>toute de perle et de rubis,</VERS>
<VERS>prend de mesme ses beaux habits,</VERS>
<VERS>autant en fait la fille chere</VERS>
<VERS>de la deesse grenetiere,</VERS>
</STROPHE>
<STROPHE>
<VERS>que chacun pare à qui mieux mieux,</VERS>
<VERS>Venus luy tresse ses cheueux,</VERS>
<VERS>la frise, la poudre, la mouche,</VERS>
<VERS>l' esmouche, et la baise à la bouche,</VERS>
<VERS>en luy disant mon petit coeur</VERS>
<VERS>vous aurez bien tost seruiteur:</VERS>
<VERS>puis luy fiche entre les tetines,</VERS>
<VERS>vn beau bouquet de fleurs d' espines,</VERS>
<VERS>et sur la teste vn de soucy,</VERS>
<VERS>fines gens en vsent ainsi.</VERS>
<VERS>Cependant la soupe s' appreste,</VERS>
<VERS>et table mise, et nape preste,</VERS>
<VERS>on apporte le desieuné,</VERS>
<VERS>de pain au pot bien mitonné,</VERS>
<VERS>d' vn raisiné, d' vn plat d' oliues,</VERS>
<VERS>de trois andoüilles viues,</VERS>
<VERS>et d' vn sacricochon sucré,</VERS>
<VERS>puis l' on parle d' aller au pré.</VERS>
<VERS>Les voyla dessus la prairie,</VERS>
<VERS>tous quatre sur l' herbe fleurie,</VERS>
<VERS>à rire, à s' entrechatoüiller,</VERS>
<VERS>à s' entrefretinfretailler,</VERS>
<VERS>à se donner la cotte verte,</VERS>
<VERS>à clignette, à la coquimberte,</VERS>
</STROPHE>
<STROPHE>
<VERS>à cache, cache mitoulas:</VERS>
<VERS>mais Venus qui mieux que Pallas</VERS>
<VERS>sçait aider à qui veut comprendre</VERS>
<VERS>pour commencer à beste vendre,</VERS>
<VERS>et liurer la poulle au renard,</VERS>
<VERS>veut joüer à collin-maillard,</VERS>
<VERS>le sort tombe sur Proserpine:</VERS>
<VERS>car la cauteleuse Ciprine</VERS>
<VERS>auoit moüillé ses quatre doigts,</VERS>
<VERS>et pour mieux l' attraper au chois</VERS>
<VERS>auoit fait tirer la premiere</VERS>
<VERS>la future plutonigiere,</VERS>
<VERS>à qui d' vn mouchoir precieux</VERS>
<VERS>onc Venus n' eust bandé les yeux,</VERS>
<VERS>si pour tant de temps sa visiere</VERS>
<VERS>en eust creu perdre la lumiere,</VERS>
<VERS>elle peut dire adieu bon temps,</VERS>
<VERS>dances, chansons et passe-temps,</VERS>
<VERS>adieu soleil, adieu mes gerbes,</VERS>
<VERS>adieu printemps le pere aux herbes,</VERS>
<VERS>adieu pere, mere et parrain:</VERS>
<VERS>car Pluton l' amant soûterrain</VERS>
<VERS>qui la guettoit à fleur de terre,</VERS>
<VERS>rompant le sol comme du verre,</VERS>
</STROPHE>
<STROPHE>
<VERS>fond sur elle, et sous son roquet</VERS>
<VERS>vous la trousse comme vn paquet;</VERS>
<VERS>puis donnant sans ceremonie</VERS>
<VERS>le bon soir à la compagnie,</VERS>
<VERS>reprend dessus son char de fer</VERS>
<VERS>la route qui mene en enfer.</VERS>
<VERS>Si iamais le loup brebicide,</VERS>
<VERS>chargé de la brebis timide,</VERS>
<VERS>eust sentiment de joye au coeur;</VERS>
<VERS>si iamais l' aigle rauisseur,</VERS>
<VERS>dont Ganimede fut la proye,</VERS>
<VERS>eust au coeur sentiment de joye,</VERS>
<VERS>jugez de nostre beau vainqueur:</VERS>
<VERS>mais d' ailleurs si iamais la peur</VERS>
<VERS>fit paslir pauure creature,</VERS>
<VERS>ce fut alors, ie vous assure:</VERS>
<VERS>jamais crieur de mort aux rats,</VERS>
<VERS>à pauures souris craignans chats,</VERS>
<VERS>ne fut de si fatale augure</VERS>
<VERS>que fut de ce dieu la figure;</VERS>
<VERS>deuant qui son espouse en vain</VERS>
<VERS>se signe de la bonne main:</VERS>
<VERS>elle pleure, crie, elle appelle,</VERS>
<VERS>mais c' est vainement: et pour elle</VERS>
</STROPHE>
<STROPHE>
<VERS>tous les dieux sont deuenus sourds;</VERS>
<VERS>rien ne paroist à son secours:</VERS>
<VERS>c' en est fait, la pauure pucelle!</VERS>
<VERS>Elle en tient, elle en a dans l' aisle,</VERS>
<VERS>elle a beu son frein remacher,</VERS>
<VERS>elle peut bien se défacher;</VERS>
<VERS>au moins si la pauure fillette</VERS>
<VERS>auoit apporté sa toillette</VERS>
<VERS>ou son bonnet pour se coucher:</VERS>
<VERS>mais elle n' a pour se moucher</VERS>
<VERS>seulement vne bandelette,</VERS>
<VERS>ny pour se pendre vne aiguillette.</VERS>
<VERS>Ha! Dit-elle, cruel destin,</VERS>
<VERS>destin mutin, mâtin, lutin:</VERS>
<VERS>qu' ay-ie fait à ta seigneurie</VERS>
<VERS>pour m' enuoyer en Tartarie,</VERS>
<VERS>où n' ont les gens (comme ie croy)</VERS>
<VERS>ny pain, ny iour, ny foy, ny loy,</VERS>
<VERS>ny bled, ny vin, ny flang, ny tarte,</VERS>
<VERS>ny tourniquet, ny dé, ny carte,</VERS>
<VERS>flute, tambour, ny tabourin,</VERS>
<VERS>chantre, danseur, ny tabarin?</VERS>
<VERS>Helas! Pere, mere et maraine,</VERS>
<VERS>où courez-vous la pretanteine</VERS>
</STROPHE>
<STROPHE>
<VERS>tandis que par maudits aguets,</VERS>
<VERS>pour voler mes pauures bouquets,</VERS>
<VERS>vn ramonneur de cheminée</VERS>
<VERS>me tient encalifourchonnée?</VERS>
<VERS>Ha! Mars dont ie fus le soucy,</VERS>
<VERS>que n' es-tu maintenant icy</VERS>
<VERS>auec ton poignard à coquille</VERS>
<VERS>pour donner la chasse à ce drille</VERS>
<VERS>qui me vole comme vn gascon,</VERS>
<VERS>et me rauit comme vn faucon,</VERS>
<VERS>qui me bouchonne, me gouspille,</VERS>
<VERS>me tortille et me déroupille?</VERS>
<VERS>Ha! Cher flambeau de l' vniuers,</VERS>
<VERS>Phebus qui me donnois des vers,</VERS>
<VERS>soleil à qui ie fus si chere,</VERS>
<VERS>brillant prince de la lumiere,</VERS>
<VERS>helas! Ie ne reuerray plus,</VERS>
<VERS>ny vos rayons, ny vos rebus.</VERS>
<VERS>Adieu pain tendre, adieu galettes,</VERS>
<VERS>adieu ratons et tartelettes</VERS>
<VERS>dont ie nourrissois mon bichon,</VERS>
<VERS>qui dansoit mieux que Robichon.</VERS>
<VERS>Adieu totons et piroüettes,</VERS>
<VERS>adieu cheres escarpoulettes,</VERS>
</STROPHE>
<STROPHE>
<VERS>mes poupées, mes osselets,</VERS>
<VERS>mes chemises et mes colets,</VERS>
<VERS>mes guitteres, mes espinettes,</VERS>
<VERS>mes castagnettes, mes cliquettes,</VERS>
<VERS>mes sonnettes et mes mulets,</VERS>
<VERS>adieu tous mes petits valets,</VERS>
<VERS>mes boules, mes quilles, mes filles,</VERS>
<VERS>mes esguilles et mes coquilles,</VERS>
<VERS>adieu mon petit paradis,</VERS>
<VERS>adieu bon soir, adieu vous dis.</VERS>
<VERS>Ainsi de sa triste poictrine</VERS>
<VERS>tiroit la triste Proserpine,</VERS>
<VERS>ces dolens et tristes regrets:</VERS>
<VERS>mais l' amoureux lutin apres</VERS>
<VERS>auoir escouté son langage,</VERS>
<VERS>luy tint cet amoureux ramage:</VERS>
<VERS>vnique soutien de mes os,</VERS>
<VERS>et de l' espine de mon dos:</VERS>
<VERS>soleil, mon vnique lumiere,</VERS>
<VERS>ma chere estoille poussiniere,</VERS>
<VERS>mon but, mon vnique salut,</VERS>
<VERS>beauté pour qui ie suis en rut</VERS>
<VERS>plus qu' vn chat qui de la chatiere,</VERS>
<VERS>pour chatizer chasse en goutiere:</VERS>
</STROPHE>
<STROPHE>
<VERS>ne vous mettez point en esmoy,</VERS>
<VERS>belle nymphe, regardez-moy,</VERS>
<VERS>considerez bien mon visage:</VERS>
<VERS>ie suis prince de haut lignage,</VERS>
<VERS>ie suis le grand Nicticorax,</VERS>
<VERS>roy des demons et des Farfax,</VERS>
<VERS>monarque de l' horrible gouffre,</VERS>
<VERS>du feu, du salpestre, et du souffre,</VERS>
<VERS>et de tout son fier attirail:</VERS>
<VERS>ie suis l' horrible espouuentail</VERS>
<VERS>des monstres les plus effroyables,</VERS>
<VERS>et des plus endiablez des diables,</VERS>
<VERS>le plus diable endiablé de tous,</VERS>
<VERS>et de plus monsieur vostre espoux:</VERS>
<VERS>bien que pour vostre pucelage</VERS>
<VERS>ie sois venu d' vn bas estage,</VERS>
<VERS>pourtant ie ne suis de bas lieu,</VERS>
<VERS>ie suis roy, prince, diable et dieu:</VERS>
<VERS>ie suis d' illustre parentage,</VERS>
<VERS>cent beaux climats me font hommage:</VERS>
<VERS>et comme roy des pays bas,</VERS>
<VERS>tout l' enfer tremble sous mes pas,</VERS>
<VERS>et tous les demons sous ma rage:</VERS>
<VERS>auec vn si bel appanage,</VERS>
</STROPHE>
<STROPHE>
<VERS>princesse refuserez-vous</VERS>
<VERS>vn tel galant pour vostre espoux?</VERS>
<VERS>Ie suis l' vn des fils de Saturne,</VERS>
<VERS>Pluton le grand dieu taciturne,</VERS>
<VERS>le puissant prince mauricaut,</VERS>
<VERS>qui tousiours ay comme vn fer chaud</VERS>
<VERS>bel outil pour belle vstancille,</VERS>
<VERS>qui grille, gresille et petille</VERS>
<VERS>de vous seruir en tout honneur,</VERS>
<VERS>qu' en dites-vous, mon petit coeur?</VERS>
<VERS>Est-il, ma chere Proserpine</VERS>
<VERS>vn diable de meilleure mine,</VERS>
<VERS>ny plus roide sur ses gigots,</VERS>
<VERS>pour bien escrimer des gigots,</VERS>
<VERS>et decroter vostre ratine?</VERS>
<VERS>Est-il en beste cheualine</VERS>
<VERS>plus beaux tesmoins de la valeur</VERS>
<VERS>d' vne prolifique vigueur,</VERS>
<VERS>qu' en cette mienne large eschine,</VERS>
<VERS>qu' en ce beau poil de ma poitrine,</VERS>
<VERS>qu' en ce nez de fornicateur</VERS>
<VERS>index du grand agriculteur,</VERS>
<VERS>qui doit bien tost à la sourdine</VERS>
<VERS>agriculturer en courtine</VERS>
</STROPHE>
<STROPHE>
<VERS>les nobles fruits de son ardeur,</VERS>
<VERS>qu' en ce beau teint dont la couleur</VERS>
<VERS>montre la force gigantine,</VERS>
<VERS>et la vertu plus que lutine</VERS>
<VERS>d' vn lutin des lutins la fleur,</VERS>
<VERS>moderez dont vostre douleur:</VERS>
<VERS>contentez-vous que ma couronne,</VERS>
<VERS>que mon sceptre, et que ma personne</VERS>
<VERS>s' en va toute de sa longueur</VERS>
<VERS>se soumettre à vostre grandeur,</VERS>
<VERS>que vous allez estre la reyne,</VERS>
<VERS>et la princesse souueraine</VERS>
<VERS>des gens de toutes qualitez</VERS>
<VERS>qui me viennent de tous costez,</VERS>
<VERS>et desquels la presse est si grande,</VERS>
<VERS>si conuoiteuse et si friande</VERS>
<VERS>de la cuisine des damnez,</VERS>
<VERS>à nostre foyer acharnez,</VERS>
<VERS>qu' en les voyant si grosse bande,</VERS>
<VERS>jl faudra bien que ie commande</VERS>
<VERS>qu' on leur ferme la porte au nez,</VERS>
<VERS>l' enfer n' est ce que vous pensez,</VERS>
<VERS>bien que comme on void és peintures</VERS>
<VERS>beaux lieux y soient pour les tortures:</VERS>
</STROPHE>
<STROPHE>
<VERS>i' ay pourtant mes appartemens</VERS>
<VERS>à part, en leurs compartimens,</VERS>
<VERS>auec vne cour magnifique,</VERS>
<VERS>où parmy la troupe autentique</VERS>
<VERS>des gens triez sur le volet:</VERS>
<VERS>Cesar n' est que pour vn valet:</VERS>
<VERS>si vous doutez du fond immense</VERS>
<VERS>sur qui ie fonde ma despense,</VERS>
<VERS>sçachez que tout l' or est ma part,</VERS>
<VERS>je m' appelle Comte Richard,</VERS>
<VERS>prince de toutes les finances,</VERS>
<VERS>sans qui des plus hautes puissances</VERS>
<VERS>la cape n' iroit iusqu' au cu,</VERS>
<VERS>ie suis le maistre de l' escu,</VERS>
<VERS>qui fait viure malgré les Parques,</VERS>
<VERS>et les plus superbes monarques</VERS>
<VERS>ne sont dans leurs beaux casaquins</VERS>
<VERS>au prix de moy que des coquins:</VERS>
<VERS>au reste ma douce maistresse,</VERS>
<VERS>si vous auez quelque tristesse,</VERS>
<VERS>j' ay pour vos menus passetemps</VERS>
<VERS>tous les plus sots de tous les temps,</VERS>
</STROPHE>
<STROPHE>
<VERS>tous ces bouffons que l' on admire,</VERS>
<VERS>tous ces beaux faiseurs de satyre:</VERS>
<VERS>tous ces beaux diseurs de bons mots,</VERS>
<VERS>quoy que souuent meschans falots.</VERS>
<VERS>J' ay des barboüillez, des grotesques,</VERS>
<VERS>force faiseurs de vers burlesques,</VERS>
<VERS>que leurs oeuures ont condamnez,</VERS>
<VERS>i' ay mille autres plaisans damnez,</VERS>
<VERS>qui vous feront pisser de rire,</VERS>
<VERS>et si riant vous voulez lire,</VERS>
<VERS>je ne vays point sans Rabelais.</VERS>
<VERS>Si vous voulez voir des balets,</VERS>
<VERS>i' ay des danseurs plus de cent mille,</VERS>
<VERS>lesquels vont tous montrer en ville,</VERS>
<VERS>j' ay des rebecs, des harlequins,</VERS>
<VERS>des pantalons, des triuelins,</VERS>
<VERS>des turlupins, des jeans farines.</VERS>
<VERS>Pour le regard de mes cuisines,</VERS>
<VERS>j' ay tous les iours pour mes apprests</VERS>
<VERS>dix mille cuisiniers tous prests,</VERS>
<VERS>que chaque iour dame justice</VERS>
<VERS>m' enuoye icy chargez d' espice.</VERS>
</STROPHE>
<STROPHE>
<VERS>De tels propos la consoloit,</VERS>
<VERS>l' amant ruzé qui l' enjoloit:</VERS>
<VERS>mais qui pourtant quoy qu' enjolée,</VERS>
<VERS>ne paroissoit point consolée,</VERS>
<VERS>d' autant (ie croy) qu' il l' acculoit,</VERS>
<VERS>et l' acculant se maculoit:</VERS>
<VERS>car comme il est dit sa cucule</VERS>
<VERS>estoit fort sujette à macule:</VERS>
<VERS>mais la pauurette reculoit,</VERS>
<VERS>cependant le char qui voloit</VERS>
<VERS>les porte iusques à la porte,</VERS>
<VERS>des fauxbourgs que le diable emporte,</VERS>
<VERS>de l' horrible et fumeux manoir,</VERS>
<VERS>où desia pour les receuoir</VERS>
<VERS>en ordre estoient les jannissaires,</VERS>
<VERS>les porte-croqs, les fourchefieres,</VERS>
<VERS>les attizeurs et les fourgons,</VERS>
<VERS>les boutte-feux et les dragons:</VERS>
<VERS>demander seroit resuerie,</VERS>
<VERS>si l' on tira l' artillerie,</VERS>
<VERS>chacun sçait qu' on doit aux demons</VERS>
<VERS>l' honneur de ces inuentions,</VERS>
</STROPHE>
<STROPHE>
<VERS>tout fut galant, tout fut par ordre;</VERS>
<VERS>l' espouse mesme auant que mordre,</VERS>
<VERS>le souper estant appresté,</VERS>
<VERS>dire alloit benedicite,</VERS>
<VERS>sans Pluton, qui d' vn coup de patte</VERS>
<VERS>arresta sa main delicate,</VERS>
<VERS>en luy disant, el mio core,</VERS>
<VERS>romano viuito more.</VERS>
<VERS>Si l' entrée y fut autentique,</VERS>
<VERS>le repas y fut magnifique.</VERS>
<VERS>Iamais l' on ne vid d' appareil</VERS>
<VERS>pareil au festin nompareil,</VERS>
<VERS>qui reuint en coquelimasse</VERS>
<VERS>confite en merde de becasse,</VERS>
<VERS>cinq cens mille escus au soleil:</VERS>
<VERS>et bien qu' en ce lieu sans pareil,</VERS>
<VERS>le chaud y regne autant qu' en place:</VERS>
<VERS>ce soir on y beut à la glace:</VERS>
<VERS>Minos fut sans austerité,</VERS>
<VERS>et Pluton sans seuerité.</VERS>
<VERS>Dans cette publique allegresse,</VERS>
<VERS>fit en faueur de sa maistresse</VERS>
</STROPHE>
<STROPHE>
<VERS>cesser les tourmens eternels,</VERS>
<VERS>si bien que des plus criminels</VERS>
<VERS>le plus maltraité des megeres</VERS>
<VERS>n' eust que cinq cens coups d' estriuieres:</VERS>
<VERS>le pauure Jxion ce iour là</VERS>
<VERS>trois minutes se reposa:</VERS>
<VERS>et le miserable Tantale</VERS>
<VERS>par vne faueur speciale</VERS>
<VERS>vn peu de pomme grignota,</VERS>
<VERS>mais pour de l' eau point n' en tasta;</VERS>
<VERS>pour l' infernal oiseau de proye,</VERS>
<VERS>il ne déchira que le foye</VERS>
<VERS>et la ratte à Prometheus:</VERS>
<VERS>cependant, le seigneur Plutus,</VERS>
<VERS>qui veut, gaillard et balle en bouche,</VERS>
<VERS>donner à sa dame vne touche,</VERS>
<VERS>fait venir le Sieur Morpheus,</VERS>
<VERS>compagnon du Sieur Orpheus,</VERS>
<VERS>qui chantre de la haute game,</VERS>
<VERS>d' vn si gentil epitalame</VERS>
<VERS>si doucement le regula,</VERS>
<VERS>qu' au son du remifasola</VERS>
</STROPHE>
<STROPHE>
<VERS>tout l' enfer sonna la retraite,</VERS>
<VERS>on se couche et dans sa couchette</VERS>
<VERS>Pluton son espouse traita,</VERS>
<VERS>si bien qu' elle s' en contenta.</VERS>
<VERS>Si quelqu' vn lisant cet ouurage</VERS>
<VERS>desire en sçauoir dauantage,</VERS>
<VERS>il pourra comme curieux</VERS>
<VERS>s' en enquerir dans ces bas lieux:</VERS>
<VERS>pour moy qui suis chaud de nature,</VERS>
<VERS>et de seche temperature,</VERS>
<VERS>je ne prens plaisir que bien peu</VERS>
<VERS>de m' approcher si prés du feu.</VERS>
</STROPHE>
</CORPS>
</POEME>

<POEME>
<TITRE>
SVR LE FORT DV PALAIS ROYAL
</TITRE>
<CORPS>
<STROPHE>
<VERS>Grand roy qui parmy les alarmes,</VERS>
<VERS>auez desia porté vos pas,</VERS>
<VERS>dont les beautez ont tant de charmes,</VERS>
<VERS>et les vertus ont tant d' appas:</VERS>
<VERS>prince que l' on ayme si fort,</VERS>
<VERS>qui d' vn iardin faites vn fort.</VERS>
<VERS>Ha! Que la belle impatience</VERS>
<VERS>dont vous hastez vostre dessein,</VERS>
<VERS>fait bien connoistre la puissance</VERS>
<VERS>du dieu qui regne en vostre sein.</VERS>
</STROPHE>
<STROPHE>
<VERS>Que ce fort où grande bagarre,</VERS>
<VERS>et beaux faits d' armes sont promis,</VERS>
<VERS>donne d' espouuante, et prepare</VERS>
<VERS>de terreur à vos ennemis:</VERS>
<VERS>ces jeux ne sont plus jeux d' enfant,</VERS>
<VERS>mais des jeux d' vn roy triomphant,</VERS>
<VERS>disent ces brûleurs de village:</VERS>
<VERS>vertubleu qu' il nous frottera,</VERS>
<VERS>que Louys se fait grand et sage,</VERS>
<VERS>par mon ame il nous en cuira.</VERS>
<VERS>Qu' en son front desia l' on remarque</VERS>
<VERS>de traits genereux et guerriers,</VERS>
<VERS>que ce braue et ieune monarque</VERS>
<VERS>est desia friand de lauriers:</VERS>
<VERS>qu' il est amoureux de combats:</VERS>
<VERS>s' il en fait desia ses esbats,</VERS>
<VERS>nous pouuons bien plier bagage,</VERS>
<VERS>vertubleu qu' il nous frottera,</VERS>
<VERS>que Louys se fait grand et sage,</VERS>
<VERS>par mon ame il nous en cuira.</VERS>
</STROPHE>
<STROPHE>
<VERS>C' est à peu prés la triste note</VERS>
<VERS>qu' en espagnol on chantera,</VERS>
<VERS>touchant ce fort où mainte plote,</VERS>
<VERS>maint braue test estourdira,</VERS>
<VERS>maint noble nés applatira,</VERS>
<VERS>maint champion culbutera;</VERS>
<VERS>ie crains bien que l' on ne s' y frote,</VERS>
<VERS>dieu preserue de fiere bote</VERS>
<VERS>qui vostre bras secondera.</VERS>
<VERS>Ie voy desia marcher en teste</VERS>
<VERS>vn resolu petit monsieur,</VERS>
<VERS>c' est le plus petit de la feste,</VERS>
<VERS>mais c' est bien le plus grand de coeur;</VERS>
<VERS>c' est le petit Monsieur D' Anjou,</VERS>
<VERS>qui me doibt vn petit bijou,</VERS>
<VERS>s' il est tel en faits qu' en parolles</VERS>
<VERS>ie seray le roy du Perou,</VERS>
<VERS>c' est le Perou que vingt pistolles</VERS>
<VERS>à des gens qui n' ont pas le sou.</VERS>
</STROPHE>
<STROPHE>
<VERS>Pour le gouuerneur de la place</VERS>
<VERS>c' est Monseigneur De Villeroy,</VERS>
<VERS>noble seigneur, de noble race,</VERS>
<VERS>tres-digne gouuerneur du roy,</VERS>
<VERS>tres-franc et de tres-bon aloy,</VERS>
<VERS>est bien digne de tel employ,</VERS>
<VERS>qui tout autre en vertu surpasse;</VERS>
<VERS>filles du ciel enseignez moy</VERS>
<VERS>ce que pour meriter sa grace</VERS>
<VERS>ie puis faire, et ce que ie doy.</VERS>
<VERS>Voicy belle troupe de princes,</VERS>
<VERS>Nosseigneurs De Guyse et D' Elbeuf,</VERS>
<VERS>ce sont gens qui dans leurs prouinces</VERS>
<VERS>ne voudroient pas casser vn oeuf,</VERS>
<VERS>ny faire tort d' vn poil de boeuf.</VERS>
<VERS>I' y voy Sanguin roy de l' esteuf</VERS>
<VERS>lequel tout seul ne craindroit mie</VERS>
<VERS>trois tireurs d' or sur le Pont Neuf,</VERS>
<VERS>et Monsieur De La Bourelie,</VERS>
<VERS>qui dans la guerre n' est pas neuf.</VERS>
</STROPHE>
<STROPHE>
<VERS>Vous ne pouuiez dedans la ville</VERS>
<VERS>trouuer vn plus braue sergent</VERS>
<VERS>que Monseigneur Le Duc Danuille</VERS>
<VERS>qui vaut vn muid de bel argent,</VERS>
<VERS>ny que le Comte De Nogent,</VERS>
<VERS>trois fois plus docte qu' vn regent</VERS>
<VERS>lequel a leu trois fois Virgile,</VERS>
<VERS>pour vous seruir plus diligent,</VERS>
<VERS>plus agissant et plus habile,</VERS>
<VERS>et plus agile que le vent.</VERS>
<VERS>Que voicy de iolis gensd' armes,</VERS>
<VERS>on en void de pareils aux cours,</VERS>
<VERS>sont ils parens du dieu des charmes,</VERS>
<VERS>oüy, ce sont les petits amours</VERS>
<VERS>qui laissant leurs jolis atours,</VERS>
<VERS>et leurs habits de tous les iours,</VERS>
<VERS>pour vous seruir ont pris les armes,</VERS>
<VERS>qu' hardis ils iront aux estours,</VERS>
<VERS>aux combats et dans les alarmes,</VERS>
<VERS>quand ils auront monté sur l' Ours.</VERS>
</STROPHE>
<STROPHE>
<VERS>Void on rien qui soit comparable</VERS>
<VERS>au jeune et petit Saint Aignan,</VERS>
<VERS>est-il rien de plus adorable</VERS>
<VERS>que ce gentil esplandian,</VERS>
<VERS>rien de plus beau ny de plus doux,</VERS>
<VERS>ny de mieux fait au gré de tous.</VERS>
<VERS>Si bien tost de cette copie</VERS>
<VERS>ie ne reuois l' original,</VERS>
<VERS>à faute de chambre garnie</VERS>
<VERS>ie voy Phebus à l' hospital.</VERS>
<VERS>Le genereux Duc De Candale,</VERS>
<VERS>Lambert, Cominge, et Richelieu,</VERS>
<VERS>Sigueran, Foucaut, De La Salle,</VERS>
<VERS>en sont aussi graces à dieu,</VERS>
<VERS>Langlé, Du Plessis, et Chaumont,</VERS>
<VERS>Mogiron, Cognac, et Beaumont,</VERS>
<VERS>De Bregis, Graue, et D' Aubeterre,</VERS>
<VERS>Villarceau, Monloit, et D' Orual,</VERS>
<VERS>ce sont gens qui vont à la guerre</VERS>
<VERS>comme Apollon iroit au bal.</VERS>
</STROPHE>
<STROPHE>
<VERS>Auguste Bernard et Viuonne,</VERS>
<VERS>Charos, Humieres, et D' Estré,</VERS>
<VERS>Carces, De Betune, et Dolone,</VERS>
<VERS>en sont auecques Riberpré,</VERS>
<VERS>Laissin, Lachenaye, et Lucé,</VERS>
<VERS>et le fils du sage Nancé,</VERS>
<VERS>qui comme en l' histoire on peut lire,</VERS>
<VERS>fut l' ornement du temps passé,</VERS>
<VERS>pour qui ie pourrois bien plus dire</VERS>
<VERS>qu' vn requiescat in pace.</VERS>
<VERS>Auec le prince De Tarente,</VERS>
<VERS>i' y voy Montigny, Mancini,</VERS>
<VERS>Magaloti, et plus de trente</VERS>
<VERS>dont les noms terminent en i,</VERS>
<VERS>Boisdauy, Manchy, Francini,</VERS>
<VERS>Congi, Aluy, Arnolfini,</VERS>
<VERS>et Gévre, seigneur de remarque,</VERS>
<VERS>De Rohannes, et De Sourdis,</VERS>
<VERS>et De Crequi, petit monarque,</VERS>
<VERS>qui fait souuent quinze sur dix.</VERS>
</STROPHE>
<STROPHE>
<VERS>Que ce braue et ieune grand maistre</VERS>
<VERS>aura de part à cét honneur,</VERS>
<VERS>que Chappes y fera paroistre</VERS>
<VERS>de traits de force et de valeur,</VERS>
<VERS>qu' il est hardy, qu' il a de coeur,</VERS>
<VERS>ce tant genty joly seigneur,</VERS>
<VERS>luy seul en vaudra plus de trente,</VERS>
<VERS>aussi bien que mon orateur</VERS>
<VERS>le preux et braue Chamarante</VERS>
<VERS>vostre fidelle seruiteur.</VERS>
<VERS>Non, ie n' iray pas pour le pape,</VERS>
<VERS>dit vn marquis plein de raison,</VERS>
<VERS>si l' on m' y tient que l' on m' y tape</VERS>
<VERS>en enfant de bonne maison.</VERS>
<VERS>Ha! Qu' il en est sous l' horison</VERS>
<VERS>qui donneroient or à foison</VERS>
<VERS>pour auoir part à l' escarmouche,</VERS>
<VERS>qui iusque à l' arriere saison</VERS>
<VERS>auront loisir de prendre mouche,</VERS>
<VERS>et de resver sur vn tison.</VERS>
</STROPHE>
<STROPHE>
<VERS>Sus à l' assaut, à l' escalade,</VERS>
<VERS>vertu bleu qu' on s' y va frotter,</VERS>
<VERS>si la reyne n' est point malade</VERS>
<VERS>elle s' y pourra bien porter.</VERS>
<VERS>Que le diable puisse emporter</VERS>
<VERS>qui l' ozera mécontenter:</VERS>
<VERS>sus prince à cette barricade,</VERS>
<VERS>quoy? Penseroient-ils resister</VERS>
<VERS>ces petits suppots d' Encelade</VERS>
<VERS>à plus puissant que Iupiter.</VERS>
<VERS>Ie les voy desia tous en fuite,</VERS>
<VERS>courage, sire, ils sont à nous.</VERS>
<VERS>Dieux! Comme ils gagnent la guerite</VERS>
<VERS>et tournent le dos à vos coups:</VERS>
<VERS>mais c' est assez, allez tout doux,</VERS>
<VERS>ils pourroient rentrer en courroux,</VERS>
<VERS>et puis casser teste et maschoire,</VERS>
<VERS>suffit de les auoir soûmis,</VERS>
<VERS>on a perdu mainte victoire</VERS>
<VERS>pour trop presser ses ennemis.</VERS>
</STROPHE>
<STROPHE>
<VERS>Faites donc sonner la retraitte</VERS>
<VERS>puis qu' à vos pieds ils sont rendus,</VERS>
<VERS>et conter aprés leur deffaitte</VERS>
<VERS>combien sont de chapeaux perdus,</VERS>
<VERS>faites leur rendre en bonne paix;</VERS>
<VERS>ainsi faudra-il desormais,</VERS>
<VERS>sortant de vostre aage plus tendre,</VERS>
<VERS>sur vos ennemis abbatus</VERS>
<VERS>suiure les traces d' Alexandre</VERS>
<VERS>dedans la route des vertus.</VERS>
</STROPHE>
</CORPS>
</POEME>

<POEME>
<TITRE>
REMEMORATION POVR VN LIVRE
</TITRE>
<CORPS>
<STROPHE>
<VERS>Chacun dit, ô prince adorable,</VERS>
<VERS>que vous estes courtois, affable,</VERS>
<VERS>et plus qu' autre prince bien né,</VERS>
<VERS>vertueux et moriginé:</VERS>
<VERS>que vous estes beau, ieune et riche,</VERS>
<VERS>mesme que vous n' estes pas chiche;</VERS>
<VERS>s' il est ainsi, beau couronné,</VERS>
<VERS>souuenez vous, ie vous supplie,</VERS>
<VERS>de ce que ie vous ay donné:</VERS>
<VERS>car pour Monsieur De La Bourlie,</VERS>
<VERS>tres-docte et tres-sage seigneur,</VERS>
<VERS>item, vostre sous gouuerneur,</VERS>
</STROPHE>
<STROPHE>
<VERS>d' y plus penser seroit folie,</VERS>
<VERS>il n' appartient qu' au Sieur Bontemps,</VERS>
<VERS>qui de vos menus passe-temps,</VERS>
<VERS>selon vostre vertu dispose</VERS>
<VERS>de donner pour metamorphose</VERS>
<VERS>quelques petits deniers contens:</VERS>
<VERS>ordonnez donc sans faire pose</VERS>
<VERS>les cent escus que ie pretens,</VERS>
<VERS>grand roy c' est pour vous peu de chose,</VERS>
<VERS>et pour moy plus de mille francs.</VERS>
</STROPHE>
</CORPS>
</POEME>

<POEME>
<TITRE>
SVR L'ESCALADE NOCTVRNE DV ROY
</TITRE>
<CORPS>
<STROPHE>
<VERS>Ha! Vrayment monsieur l' aduocat</VERS>
<VERS>vous estes digne de loüange,</VERS>
<VERS>de bien garder ce petit ange,</VERS>
<VERS>vous en deuez bien faire estat:</VERS>
<VERS>mais de l' empescher de parestre</VERS>
<VERS>pour vn moment à la fenestre</VERS>
<VERS>deuant si riche potentat,</VERS>
<VERS>vostre seigneur et vostre maistre,</VERS>
<VERS>par ma foy vous n' estes qu' vn fat.</VERS>
<VERS>Si tost que la nuict est venuë,</VERS>
<VERS>et que l' heure se fait induë,</VERS>
<VERS>c' est agir en homme d' estat</VERS>
<VERS>de preseruer fille et ducat</VERS>
</STROPHE>
<STROPHE>
<VERS>de ces gens qui vont par la ruë</VERS>
<VERS>pour dérober marmite et plat:</VERS>
<VERS>mais de souffrir que pour la veuë</VERS>
<VERS>des charmes dont elle est pourueuë</VERS>
<VERS>vn roy si tendre et delicat</VERS>
<VERS>fasse vne heure le pied de gruë,</VERS>
<VERS>par ma foy vous n' estes qu' vn fat.</VERS>
<VERS>N' auiez vous point peur que le chat</VERS>
<VERS>ne voulust aller au fromage;</VERS>
<VERS>mon amy vous n' estes pas sage</VERS>
<VERS>de craindre vn pareil attentat.</VERS>
<VERS>à cela prés, beau personnage,</VERS>
<VERS>Louys fust-il en cét estat,</VERS>
<VERS>pour vaquer à si bel employ,</VERS>
<VERS>eust-il vn petit dauantage</VERS>
<VERS>de ce petit ie ne sçay quoy</VERS>
<VERS>qui tant dit-on sert en ménage,</VERS>
<VERS>bien tost vous sçauriez que le roy</VERS>
<VERS>est le maistre de son village.</VERS>
<VERS>Quand vostre fille auroit l' halene</VERS>
<VERS>plus fleurante que marjolene,</VERS>
<VERS>et qu' elle emporteroit le prix</VERS>
</STROPHE>
<STROPHE>
<VERS>sur tous les attraits de Cypris,</VERS>
<VERS>il faudroit bien vne autre Helene</VERS>
<VERS>pour toucher vn si beau paris:</VERS>
<VERS>et si, bon bourgeois de Paris,</VERS>
<VERS>vne bien plus haute conqueste</VERS>
<VERS>pour vn si valeureux Iason,</VERS>
<VERS>et quand pour si riche toison</VERS>
<VERS>ce Iason seroit viande preste,</VERS>
<VERS>monseigneur l' aduocat dragon,</VERS>
<VERS>pour à ses desirs faire teste</VERS>
<VERS>il faudroit bien vne autre beste</VERS>
<VERS>que vous qui n' estes qu' vn oyson.</VERS>
<VERS>Pensez donc à vous recognoistre,</VERS>
<VERS>et concluez par nos raisons,</VERS>
<VERS>que de l' an les quatre saisons</VERS>
<VERS>il faut reuerer vostre maistre,</VERS>
<VERS>qui peut chez vous paistre et repaistre,</VERS>
<VERS>et se chauffer à vos tisons,</VERS>
<VERS>ietter vos portes, vos cloisons,</VERS>
<VERS>et tous vos chats par les fenestres,</VERS>
<VERS>puis vous faire traisner vos guestres</VERS>
<VERS>dix ans aux petites maisons.</VERS>
</STROPHE>
</CORPS>
</POEME>

<POEME>
<TITRE>
LA GVESPE DE COVR AV ROY
</TITRE>
<CORPS>
<STROPHE>
<VERS>Il y a bien deux ans et plus</VERS>
<VERS>que certains vers de moy vous pristes</VERS>
<VERS>pour lesquels quelques carolus,</VERS>
<VERS>grand monarque, vous me promistes,</VERS>
<VERS>si lesdits carolus promis</VERS>
<VERS>dans mon gousset point n' auez mis,</VERS>
<VERS>faute ne fust, comme ie pense</VERS>
<VERS>de bon vouloir ny de puissance,</VERS>
<VERS>car chacun sçait que bon vouloir</VERS>
<VERS>auez autant que de pouuoir,</VERS>
<VERS>qui pouuez du plus miserable</VERS>
<VERS>faire vn archiprotonotable,</VERS>
<VERS>et du plus vil frote patin</VERS>
<VERS>vn noble à gregue de satin,</VERS>
<VERS>milor d' vn homme de paille,</VERS>
</STROPHE>
<STROPHE>
<VERS>vn important d' vn rien qui vaille,</VERS>
<VERS>comme du plus fier conquerant</VERS>
<VERS>vn gueux de cheualier errant:</VERS>
<VERS>pouuoir que ne tenez d' Alphée,</VERS>
<VERS>d' Alquif, ny de Margot la fée,</VERS>
<VERS>mais de celuy qui dans sa main</VERS>
<VERS>tient tout le sort du genre humain,</VERS>
<VERS>et qui regit comme d' vn autre</VERS>
<VERS>consequemment aussi le vostre,</VERS>
<VERS>que ie supplie de bon coeur</VERS>
<VERS>vous inspirer en ma faueur:</VERS>
<VERS>car si cét adorable sire</VERS>
<VERS>en ma faueur ne vous inspire,</VERS>
<VERS>bien tard vous aurez, ô grand roy,</VERS>
<VERS>d' vtiles mouuemens pour moy,</VERS>
<VERS>bien tard, grand roy, comme ie pense,</VERS>
<VERS>ie seray mareschal de France:</VERS>
<VERS>tard on verra par mes acquests</VERS>
<VERS>vn paquet de quatre laquais,</VERS>
<VERS>apres auoir beu comme à nopce</VERS>
<VERS>pisser derriere mon carrosse.</VERS>
<VERS>Peu se rencontrent dans les cours</VERS>
<VERS>de Saint Agnans et de Harcours;</VERS>
</STROPHE>
<STROPHE>
<VERS>peu de soleils qui sçachent luire</VERS>
<VERS>pour vertu guider et conduire:</VERS>
<VERS>et quoy doncques? Force falots,</VERS>
<VERS>force coquins, force palots,</VERS>
<VERS>force fols, force mercenaires,</VERS>
<VERS>force meschans patibulaires,</VERS>
<VERS>force rebelles déguisez,</VERS>
<VERS>force lutins canonisez,</VERS>
<VERS>tel fut et l' esprit et la vie</VERS>
<VERS>de cil qui par maudite enuie,</VERS>
<VERS>vainement du temps de Louys</VERS>
<VERS>dont vous estes le digne fils,</VERS>
<VERS>s' opposoit au cours salutaire</VERS>
<VERS>des graces qu' il daignoit me faire,</VERS>
<VERS>et tels sont mesmes ces jaloux,</VERS>
<VERS>qui pour me nuire auprés de vous</VERS>
<VERS>vous font accroire que ie jouë</VERS>
<VERS>mon argent comme de la bouë,</VERS>
<VERS>que l' or en mon gousset placé</VERS>
<VERS>c' est eau dans vn panier percé.</VERS>
<VERS>Grand roy c' est de cette maniere</VERS>
<VERS>que sans ioüer ie fais biziere,</VERS>
<VERS>et qu' au lieu de quinze sur dix</VERS>
</STROPHE>
<STROPHE>
<VERS>bien souuent ie ne fais que six.</VERS>
<VERS>Grand roy c' est ainsi que ma muse</VERS>
<VERS>pauure, froide, triste et confuse,</VERS>
<VERS>par vn prodige sans pareil,</VERS>
<VERS>se glace aux rayons du soleil,</VERS>
<VERS>et c' est ainsi, digne monarque,</VERS>
<VERS>qu' auec cette gentille marque,</VERS>
<VERS>iamais, graces à mes riuaux,</VERS>
<VERS>vous ne sçaurez ce que ie vaux.</VERS>
<VERS>Quand annonçant vostre euangile</VERS>
<VERS>mille bourgeois de cette ville</VERS>
<VERS>par moy detrompez de leurs faits,</VERS>
<VERS>tant à Luxembourg qu' au palais,</VERS>
<VERS>vous apprendroient combien de milles</VERS>
<VERS>i' ay desabusé de soudrilles,</VERS>
<VERS>de folle creance obsedez</VERS>
<VERS>et deliuré de possedez</VERS>
<VERS>du malin esprit de la fronde,</VERS>
<VERS>le plus meschant diable du monde,</VERS>
<VERS>iamais, graces à mes riuaux,</VERS>
<VERS>vous ne sçaurez ce que ie vaux.</VERS>
<VERS>Quand on vous diroit de mon zele</VERS>
<VERS>le progrez ardant et fidele,</VERS>
</STROPHE>
<STROPHE>
<VERS>combien preschant à des maraux</VERS>
<VERS>i' ay perdu d' honnestes manteaux,</VERS>
<VERS>en dix combats et six batailles,</VERS>
<VERS>où ie cuiday mes funerailles</VERS>
<VERS>voir dans la fin de mes trauaux</VERS>
<VERS>combien i' ay perdu de chapeaux</VERS>
<VERS>faute d' vn petit brin de paille.</VERS>
<VERS>Combien de la vile canaille</VERS>
<VERS>i' ay supporté dedans son vin</VERS>
<VERS>de transports de Sainct Mathurin;</VERS>
<VERS>combien de coups de fiere pate,</VERS>
<VERS>tant sur test que sur omoplatte,</VERS>
<VERS>eust mon nepueu, dessus le point</VERS>
<VERS>de perdre son porte point,</VERS>
<VERS>si que force fust sans trompette</VERS>
<VERS>à moy soudain faire retraitte</VERS>
<VERS>dans la bonne ville de Sens,</VERS>
<VERS>où fort trois coquins hors du sens,</VERS>
<VERS>le reste qui pour vous souspire,</VERS>
<VERS>pour vous souffriroit le martyre,</VERS>
<VERS>si martyre pour vous souffrir</VERS>
<VERS>il falloit, et pour vous perir;</VERS>
<VERS>c' est parmy ce peuple fidelle</VERS>
</STROPHE>
<STROPHE>
<VERS>que traistre, frondeur, ou rebelle</VERS>
<VERS>n' a qu' à monstrer son chien de nez,</VERS>
<VERS>fut-il des plus enfarinez,</VERS>
<VERS>ie veux qu' on me degargamelle</VERS>
<VERS>s' il en rapportoit cuisse ou aisle,</VERS>
<VERS>aussi c' est dans ce lieu natal</VERS>
<VERS>à tous vos ennemis fatal,</VERS>
<VERS>que grace à gregue senonoise</VERS>
<VERS>i' ay puisé cette ame françoise,</VERS>
<VERS>qui fait qu' il me seroit bien doux,</VERS>
<VERS>grand roy, d' estre cardé pour vous.</VERS>
<VERS>Qui doncques, ô tres-digne sire,</VERS>
<VERS>du bien de moy vous pourra dire,</VERS>
<VERS>sera-ce quelque mecenas,</VERS>
<VERS>quelque amoureux fils de Pallas,</VERS>
<VERS>la gloire auecques sa trompette,</VERS>
<VERS>la renommée ou la gazette,</VERS>
<VERS>qui de mon nom vous parlera,</VERS>
<VERS>non, mais ma mort vous le dira,</VERS>
<VERS>du moment que nous est rauie</VERS>
<VERS>la vie, aussi cesse l' enuie;</VERS>
<VERS>aux enuieux les plus mordans</VERS>
<VERS>la mort casse toutes les dens.</VERS>
</STROPHE>
<STROPHE>
<VERS>Ce monstre ainsi mis en desordre,</VERS>
<VERS>par mort ne trouuant plus que mordre</VERS>
<VERS>dans vn corps par mort abbatu,</VERS>
<VERS>laisse en repos dame vertu.</VERS>
<VERS>Lors que ie n' auray plus affaire</VERS>
<VERS>que d' vn beguin et d' vn suaire,</VERS>
<VERS>et que pour m' ayder au besoin</VERS>
<VERS>il ne faudra ny bled ny foin,</VERS>
<VERS>robe, pourpoint, ny scapulaire,</VERS>
<VERS>ny d' argent pour mon locataire,</VERS>
<VERS>alors mes seigneurs mes riuaux</VERS>
<VERS>vous apprendront ce que ie vaux.</VERS>
<VERS>Vrayment ces airs auoient des charmes,</VERS>
<VERS>diront-ils alors, et ses carmes,</VERS>
<VERS>quoy qu' assez mal recompensez,</VERS>
<VERS>en tous lieux estoient encensez,</VERS>
<VERS>faute d' vn ange tutelaire</VERS>
<VERS>s' il n' eust la fortune prospere</VERS>
<VERS>point n' en deuons estre ébahis,</VERS>
<VERS>nul n' est prophete en son pays.</VERS>
<VERS>ô diue gloire seraphique,</VERS>
<VERS>que ce rare panegyrique,</VERS>
<VERS>en mon drap empaqueloté</VERS>
</STROPHE>
<STROPHE>
<VERS>comme vn liévre dans vn pâté,</VERS>
<VERS>attendant le coup de trompete,</VERS>
<VERS>me rendra la jambe bien faite,</VERS>
<VERS>que ie seray bien réjouy,</VERS>
<VERS>quand pour moy tout éuanouy,</VERS>
<VERS>miche, gasteau, tourte et galette,</VERS>
<VERS>mon robichon, ma godinette,</VERS>
<VERS>balon, esteuf, cartes et dez,</VERS>
<VERS>poulets, pigeons, chapons bardez,</VERS>
<VERS>plaisirs, amour, joye et lumiere,</VERS>
<VERS>mes membres reduits en poussiere,</VERS>
<VERS>quelqu' vn, grand prince, vous dira</VERS>
<VERS>de mes faits mirabilia;</VERS>
<VERS>ainsi les saincts la saincte eglise</VERS>
<VERS>qu' aprés la mort ne canonise,</VERS>
<VERS>mais pour moy qui sainct ne suis tant,</VERS>
<VERS>et qui voudrois l' estre pourtant,</VERS>
<VERS>i' auouë que i' aurois enuie</VERS>
<VERS>d' estre festé durant ma vie,</VERS>
<VERS>et qu' en despit de mes riuaux</VERS>
<VERS>vous cogneussiez ce que ie vaux.</VERS>
<VERS>Desia vostre tante royalle,</VERS>
<VERS>princesse que nulle autre égalle,</VERS>
</STROPHE>
<STROPHE>
<VERS>en a quelque chose apperçeu,</VERS>
<VERS>si rien encor n' en auez sçeu,</VERS>
<VERS>daignez l' apprendre, ô digne sire,</VERS>
<VERS>cependant qu' en ma tirelire</VERS>
<VERS>ferez tinter le quart d' escu,</VERS>
<VERS>pour ayder à cacher le cu</VERS>
<VERS>des gens lesquels pour vostre empire</VERS>
<VERS>ont souffert glorieux martyre,</VERS>
<VERS>ce qui dans ce siecle tortu</VERS>
<VERS>n' est pas tant petite vertu,</VERS>
<VERS>et ne sera si le temps dure.</VERS>
<VERS>Pour de pension ie n' ay cure,</VERS>
<VERS>d' autant qu' en fait de pension,</VERS>
<VERS>à vous parler sans fixion,</VERS>
<VERS>dans si fatalle conjoncture,</VERS>
<VERS>ce n' est presque argent qu' en peinture,</VERS>
<VERS>il n' est rien tel qu' argent contant,</VERS>
<VERS>qu' vn beau petit equipatant.</VERS>
<VERS>Sus donc, grand prince, sans remise</VERS>
<VERS>voyons de vostre marchandise,</VERS>
<VERS>et dans peu mal-gré mes riuaux</VERS>
<VERS>vous cognoistrez ce que ie vaux.</VERS>
</STROPHE>
</CORPS>
</POEME>

<POEME>
<TITRE>
PARIS AV ROY SVR SON RETOVR
</TITRE>
<CORPS>
<STROPHE>
<VERS>Enfin ce dieu des armes</VERS>
<VERS>nous rameine sa cour,</VERS>
<VERS>ne craignons plus d' alarmes,</VERS>
<VERS>Lovys est de retour:</VERS>
<VERS>benit en soit le jour,</VERS>
<VERS>il a tary nos larmes,</VERS>
<VERS>et promis à son tour</VERS>
<VERS>vn regne plein d' amour,</VERS>
<VERS>de plaisirs et de charmes.</VERS>
</STROPHE>
<STROPHE>
<VERS>L' esclat de son visage</VERS>
<VERS>brillant et glorieux,</VERS>
<VERS>a dissippé l' orage,</VERS>
<VERS>et dessillé nos yeux:</VERS>
<VERS>benit en soit le jour,</VERS>
<VERS>il a tary nos larmes,</VERS>
<VERS>et promis à son tour</VERS>
<VERS>vn regne plein d' amour,</VERS>
<VERS>de plaisirs et de charmes.</VERS>
<VERS>Il vient, et de sa foudre</VERS>
<VERS>la flamme qui reluit</VERS>
<VERS>s' en va reduire en poudre</VERS>
<VERS>l' espagnol qui s' enfuit:</VERS>
<VERS>benit en soit le jour,</VERS>
<VERS>il tarira nos larmes,</VERS>
<VERS>redonnant à son tour</VERS>
<VERS>vn regne plein d' amour</VERS>
<VERS>de plaisirs et de charmes.</VERS>
</STROPHE>
</CORPS>
</POEME>

<POEME>
<TITRE>
A MONSIEVR E. LHERMITE
</TITRE>
<CORPS>
<STROPHE>
<VERS>Ha! Mon amy, c' est grand dommage,</VERS>
<VERS>on dit que vous n' estes plus sage;</VERS>
<VERS>quoy donc, vous estes debauché?</VERS>
<VERS>Comment? Vous auez decouché,</VERS>
<VERS>et vous hantez ce personnage?</VERS>
<VERS>Ha! Mon amy c' est grand dommage,</VERS>
<VERS>ie ne voudrois par Sainct Miché</VERS>
<VERS>le hanter pour vne duché.</VERS>
<VERS>Il a dit-on vn petit page</VERS>
<VERS>qui de noir est enharnaché,</VERS>
<VERS>qui chante tout seul et fait rage,</VERS>
<VERS>cela n' est pas vn grand peché:</VERS>
</STROPHE>
<STROPHE>
<VERS>mais il ne fait aucun hommage</VERS>
<VERS>à nostre vin tant recherché,</VERS>
<VERS>et ne va point en garroüage.</VERS>
<VERS>Ha! C' est vn malin personnage,</VERS>
<VERS>ie ne voudrois par Sainct Miché</VERS>
<VERS>le hanter pour vne duché.</VERS>
<VERS>Il paroist doux comme vne image:</VERS>
<VERS>mais quand son nepueu le sauuage</VERS>
<VERS>par vn coquin se void fasché,</VERS>
<VERS>en deux coups il a dépesché</VERS>
<VERS>luy, son vallet, et son bagage.</VERS>
<VERS>Ma foy c' est vn andropophage,</VERS>
<VERS>c' est vn vray demon tout craché,</VERS>
<VERS>ie n' en diray pas dauantage.</VERS>
<VERS>Que dites vous de ce ramage,</VERS>
<VERS>n' est-il pas bien acrostiché?</VERS>
<VERS>C' est le langage du marché,</VERS>
<VERS>qu' on tient à vostre parentage,</VERS>
<VERS>qui ne voudroit par Sainct Miché</VERS>
<VERS>me hanter pour vne duché.</VERS>
<VERS>Amy, dont la vertu sublime</VERS>
<VERS>ne doit point tirer son estime</VERS>
</STROPHE>
<STROPHE>
<VERS>d' vn soudrille, ny d' vn gredin,</VERS>
<VERS>d' vn ladre verd, ny d' vn badin,</VERS>
<VERS>vous n' auez en ce bel affaire</VERS>
<VERS>qu' à suiure l' aduis salutaire</VERS>
<VERS>du noble seigneur de Paron,</VERS>
<VERS>qui dit aussi bien que Charon,</VERS>
<VERS>que pour se vanger du vulguaire</VERS>
<VERS>il ne faut que rire et se taire:</VERS>
<VERS>quand vostre prix seroit cognu,</VERS>
<VERS>et que dans vostre coeur a nu</VERS>
<VERS>on liroit en gros caractere</VERS>
<VERS>la vertu de feu vostre pere,</VERS>
<VERS>dont aujourd' huy mal-gré le fat</VERS>
<VERS>vous rehaussez le bel esclat,</VERS>
<VERS>que vous profiteroit l' estime</VERS>
<VERS>d' vn tas de coquins faits au crime,</VERS>
<VERS>de qui l' on doit pour son honneur</VERS>
<VERS>tout craindre iusque à la faueur,</VERS>
<VERS>et dont la plus haute loüange</VERS>
<VERS>passant par leur bouche, où la fange,</VERS>
<VERS>demande au diable que veux-tu,</VERS>
<VERS>donne la peste à la vertu.</VERS>
</STROPHE>
<STROPHE>
<VERS>Quoy! Pensez-vous, mon cher Oreste,</VERS>
<VERS>estre pieux, franc et modeste,</VERS>
<VERS>et n' auoir pas des enuieux,</VERS>
<VERS>les diables, ennemis des cieux,</VERS>
<VERS>seroient bien de courte memoire,</VERS>
<VERS>ils sont ennemis de la gloire:</VERS>
<VERS>de mesme aussi ces chassieux,</VERS>
<VERS>ces chathuans à petits yeux,</VERS>
<VERS>ne peuuent souffrir la lumiere</VERS>
<VERS>d' vn soleil qui dans sa carriere</VERS>
<VERS>luit desia d' vn lustre assez beau</VERS>
<VERS>pour faire la nique au tombeau.</VERS>
<VERS>Laissez cette beste importune</VERS>
<VERS>tout son sou jasper à la lune,</VERS>
<VERS>cela n' arreste point son cours;</VERS>
<VERS>ainsi de mesme allez tousiours,</VERS>
<VERS>poursuiuez dedans vostre course,</VERS>
<VERS>l' honneur dont vous estes la source,</VERS>
<VERS>mesprisez ce monstre odieux,</VERS>
<VERS>deuant qui le flambeau des cieux,</VERS>
<VERS>ne sçauroit parestre sans tache,</VERS>
<VERS>laissez ce serpent à l' attache</VERS>
</STROPHE>
<STROPHE>
<VERS>s' infecter de son propre fiel,</VERS>
<VERS>laissez cracher contre le ciel.</VERS>
<VERS>Quoy? Vos vertus et vostre vie</VERS>
<VERS>si ieune ont desia fait enuie,</VERS>
<VERS>vostre sort est trop glorieux,</VERS>
<VERS>moy mesme i' en suis enuieux.</VERS>
<VERS>Ha, ha, mon illustre compere,</VERS>
<VERS>par ma foy vous aurez du frere,</VERS>
<VERS>vous aurez dessus vostre Abel.</VERS>
<VERS>Caïn pour vn ouurage tel</VERS>
<VERS>iamais en aucun territoire</VERS>
<VERS>ne fust dégarny de machoire,</VERS>
<VERS>et tousiours Caïn on verra</VERS>
<VERS>tant qu' Abel au monde sera:</VERS>
<VERS>telle est de la race mortelle</VERS>
<VERS>le sort. Tousiours noise et querelle,</VERS>
<VERS>procés, debats, guerre, combats,</VERS>
<VERS>parentelle occupe icy bas,</VERS>
<VERS>qui pour moins que d' vne groselle</VERS>
<VERS>ne souffriroient pas la coupelle.</VERS>
<VERS>Rares sont les honnestes gens;</VERS>
<VERS>pour cognoistre amis ou parens</VERS>
</STROPHE>
<STROPHE>
<VERS>il faudroit en auoir affaire:</VERS>
<VERS>car pour vn conseil salutaire,</VERS>
<VERS>au plus sage comme au plus fou,</VERS>
<VERS>l' auis ne couste pas vn sou:</VERS>
<VERS>mais quand il s' agist de misere,</VERS>
<VERS>de fers, de mort, de vitupere,</VERS>
<VERS>il faut ou le pere ou l' amy,</VERS>
<VERS>de pere on n' en a qu' à demy,</VERS>
<VERS>et d' amis l' on en trouue guere,</VERS>
<VERS>amis doncques il nous faut faire,</VERS>
<VERS>mais pour en faire il faut auoir</VERS>
<VERS>vertu sublime et haut sçauoir;</VERS>
<VERS>quand à vertu, sans vous déplaire,</VERS>
<VERS>en vous elle est hereditaire,</VERS>
<VERS>et pour sçauoir auec esprit,</VERS>
<VERS>vous en auez du mieux escrit,</VERS>
<VERS>et bonté, qui n' est pas vulgaire,</VERS>
<VERS>mal-gré le méchant populaire,</VERS>
<VERS>qui voudroit de la plus claire eau</VERS>
<VERS>changer en égout vn ruisseau.</VERS>
<VERS>Le monde n' est que frenesie,</VERS>
<VERS>folle fureur, et fantaisie,</VERS>
</STROPHE>
<STROPHE>
<VERS>faux éclat, et fausse lueur,</VERS>
<VERS>ce n' est que chimerique erreur,</VERS>
<VERS>que vain abus, qu' hypocrisie,</VERS>
<VERS>les veaux y paissent l' ambroisie,</VERS>
<VERS>les ignorans y font honneur,</VERS>
<VERS>les habilles y font horreur,</VERS>
<VERS>chacun encense la folie,</VERS>
<VERS>dont humaine teste est remplie,</VERS>
<VERS>de tous les sages ou des fous,</VERS>
<VERS>pour moy ie n' encense qu' à vous,</VERS>
<VERS>dont la sagesse et la prudence</VERS>
<VERS>monstre en vous vne adolescence</VERS>
<VERS>qui n' a rien de l' adolescent,</VERS>
<VERS>et dont l' esprit tousiours croissant</VERS>
<VERS>en beau sçauoir et cognoissance,</VERS>
<VERS>ioint les vertus à la sçience,</VERS>
<VERS>qui sous vn maintien innocent</VERS>
<VERS>cachez vn esprit florissant,</VERS>
<VERS>et qui portez sur le visage</VERS>
<VERS>assez de traits d' vn homme sage,</VERS>
<VERS>et d' honnesteté sur le front</VERS>
<VERS>pour démentir auec affront</VERS>
</STROPHE>
<STROPHE>
<VERS>tout ce que de vous la satyre</VERS>
<VERS>pourroit chanter ou pourroit dire,</VERS>
<VERS>qui faites luire en vn beau corps</VERS>
<VERS>vne ame auec tous les tresors</VERS>
<VERS>dont le ciel accroist son empire,</VERS>
<VERS>pour qui tout vertueux souspire,</VERS>
<VERS>que ton honneur suit en tous lieux,</VERS>
<VERS>que toute gloire éleue aux cieux,</VERS>
<VERS>que toute esprit bien fait admire,</VERS>
<VERS>dont le Roy Louys nostre sire,</VERS>
<VERS>enfant d' assez bonne maison,</VERS>
<VERS>par eloge faite en saison</VERS>
<VERS>cognoist le nom et le merite,</VERS>
<VERS>et dont mal-gré race maudite,</VERS>
<VERS>on cognoistra non sans raison</VERS>
<VERS>tousiours le merite et le nom.</VERS>
</STROPHE>
</CORPS>
</POEME>

<POEME>
<TITRE>
A MONSIEVR DE PARON
</TITRE>
<CORPS>
<STROPHE>
<VERS>Ie rends grace à vostre vranie,</VERS>
<VERS>noble Paron dont le genie</VERS>
<VERS>daigne m' honorer en ces lieux,</VERS>
<VERS>vraiment i' en suis tout glorieux.</VERS>
<VERS>Ha! Que vostre esprit a de charmes</VERS>
<VERS>et que la douceur de vos carmes,</VERS>
<VERS>a pour nous d' attraits gracieux!</VERS>
<VERS>Que les dens de mes enuieux</VERS>
<VERS>ne sont-elles comme vos rimes!</VERS>
<VERS>Dieux que j' espargnerois de limes!</VERS>
<VERS>Et que cette fille des cieux</VERS>
<VERS>la vertu qui souffre à vos yeux</VERS>
<VERS>par tant d' efforts illegitimes,</VERS>
<VERS>de torts, d' outrages et de crimes,</VERS>
</STROPHE>
<STROPHE>
<VERS>et de transports injurieux,</VERS>
<VERS>se riroit bien de tous ses gueux!</VERS>
<VERS>Ha! Que cette rare escriture</VERS>
<VERS>est bien l' adorable peinture</VERS>
<VERS>des qualitez de vostre coeur,</VERS>
<VERS>de qui la charmante douceur,</VERS>
<VERS>la courtoisie et la clemence,</VERS>
<VERS>fait voir en vostre lieutenance,</VERS>
<VERS>(n' en desplaise à gens du mestier)</VERS>
<VERS>vn lieutenant particulier,</VERS>
<VERS>en qui ny faueur ny finance,</VERS>
<VERS>onc ne fit peur à l' innocence,</VERS>
<VERS>c' est trop, c' est trop noble seigneur,</VERS>
<VERS>de traits de plume en ma faueur:</VERS>
<VERS>de grace vn petit coup de foudre,</VERS>
<VERS>seigneur espargnez-moy la poudre,</VERS>
<VERS>ne supportez ny prou ny peu</VERS>
<VERS>cét ennemy du blanc et bleu</VERS>
<VERS>ternir impunément la gloire</VERS>
<VERS>du fils des filles de memoire,</VERS>
<VERS>dont vous daignez cherir la voix,</VERS>
<VERS>de grace vn petit sur les doigts,</VERS>
<VERS>de cette pie à plume noire,</VERS>
<VERS>dont la gueule diffamatoire</VERS>
</STROPHE>
<STROPHE>
<VERS>s' attaque à l' honneur de nos roys,</VERS>
<VERS>vn petit dessus son carquois,</VERS>
<VERS>deschargez dautant nostre sire</VERS>
<VERS>des ennemis de son empire,</VERS>
<VERS>de ces gredins porte-festus,</VERS>
<VERS>de ces persecutes vertus,</VERS>
<VERS>dont l' ame trop lasche et trop vile,</VERS>
<VERS>pour vn liard vendroient vostre ville,</VERS>
<VERS>tandis que mon luth et mes vers</VERS>
<VERS>chanteront les charmes diuers</VERS>
<VERS>de tant de pucelles gentilles,</VERS>
<VERS>à verds yeux, et blanches roupilles,</VERS>
<VERS>à coquelages si charmans,</VERS>
<VERS>tant amatrices d' instrumens,</VERS>
<VERS>d' airs de cour et de vaudeuilles,</VERS>
<VERS>de tant d' honorables familles,</VERS>
<VERS>d' Aymars et de nobles Parons,</VERS>
<VERS>plus diserts que des Cicerons,</VERS>
<VERS>de tant de gracieux Lhermites,</VERS>
<VERS>plus doux que cerises confites,</VERS>
<VERS>de tant d' illustres Fauuelets,</VERS>
<VERS>portant esprit sous leurs bonnets,</VERS>
<VERS>d' honnestes Poncis, de Leriches</VERS>
<VERS>qui de leur vin ne sont pas chiches:</VERS>
</STROPHE>
<STROPHE>
<VERS>de tant de joyeux biberons,</VERS>
<VERS>qui plus souuent és paturons</VERS>
<VERS>ont le bon vin que l' eau benite;</VERS>
<VERS>bref de tant de gens de merite,</VERS>
<VERS>desquels ie ne sçay pas les noms,</VERS>
<VERS>qui de l' honneur ne sont larrons</VERS>
<VERS>comme telle engeance susdite:</VERS>
<VERS>mais laissons cette gent maudite,</VERS>
<VERS>et retournons à nos moutons,</VERS>
<VERS>i' ay veu vos vers loyaux et bons,</VERS>
<VERS>qui d' escus vallent plus de mille,</VERS>
<VERS>mais ou n' est pas mot d' euangile,</VERS>
<VERS>et duquel par deuant Phoebus</VERS>
<VERS>i' en appelle comme d' abus;</VERS>
<VERS>car de penser que du parnasse</VERS>
<VERS>le beau seigneur à claire face</VERS>
<VERS>ait parlé de cette façon,</VERS>
<VERS>à son plus gentil nourrisson,</VERS>
<VERS>la chose est difficile à croire,</VERS>
<VERS>et sans tort faire à vostre gloire</VERS>
<VERS>ie vous diray sans dire mal,</VERS>
<VERS>que deuant moy poëte loyal,</VERS>
</STROPHE>
<STROPHE>
<VERS>feindre n' estoit tant conuenable</VERS>
<VERS>à vous seigneur tant honorable,</VERS>
<VERS>qui gens dont auez notion</VERS>
<VERS>pouuiez traitter sans fiction.</VERS>
<VERS>Il est certain, et ie l' aduouë,</VERS>
<VERS>qu' en l' art dont la France me louë</VERS>
<VERS>pour resiouyr Maistre Marin</VERS>
<VERS>ie suis vn fort bon tabarin,</VERS>
<VERS>et sans vanité ie puis dire</VERS>
<VERS>qu' Apollon dans tout son empire</VERS>
<VERS>pour debiter son mitridat</VERS>
<VERS>n' eust iamais vn plus plaisant fat,</VERS>
<VERS>iamais bouffon ne fit tant rire,</VERS>
<VERS>et ie fais bien encore pire</VERS>
<VERS>quand pour le meschant effarer</VERS>
<VERS>ie change le rire en pleurer,</VERS>
<VERS>par plume bonne pour escrire</VERS>
<VERS>libelle, pasquin et satyre,</VERS>
<VERS>quoy qu' aussi tost martyriser</VERS>
<VERS>me lairrois que satyriser,</VERS>
<VERS>mon pauure nom, je le confesse</VERS>
<VERS>bien souuent gemit sous la presse,</VERS>
</STROPHE>
<STROPHE>
<VERS>ie suis auteur fort approuué,</VERS>
<VERS>de Sommauille et de Courbé,</VERS>
<VERS>à filets d' or, à portraictures,</VERS>
<VERS>à vers, à planches, à figures,</VERS>
<VERS>et comme vn autre Rabelais</VERS>
<VERS>haut proclamé dans le palais,</VERS>
<VERS>mais que pour cela mon image</VERS>
<VERS>de vous merite aucun hommage,</VERS>
<VERS>nenny, nenny, helas nenny,</VERS>
<VERS>ie suis bien vostre humble zany,</VERS>
<VERS>vostre clerc, vostre protocole,</VERS>
<VERS>vostre bien humble portecole,</VERS>
<VERS>et mon petit demon follet</VERS>
<VERS>vostre gentil petit valet.</VERS>
<VERS>Heureux s' il pouuoit le beau sire,</VERS>
<VERS>des vieilles cordes de la lyre,</VERS>
<VERS>dont faites vn si beau rebut,</VERS>
<VERS>en remonter son pauure lut,</VERS>
<VERS>pardon, seigneur, ie voulois dire</VERS>
<VERS>pauure vielle: en ce bas empire</VERS>
<VERS>à chacun selon son pouuoir</VERS>
<VERS>permis est se faire valoir,</VERS>
</STROPHE>
<STROPHE>
<VERS>vn mal-heureux traisne rapiere</VERS>
<VERS>pour vn Mars, vn gueux de l' hostiere</VERS>
<VERS>pour vn gueux de bonne maison,</VERS>
<VERS>vn rebec pour vn Apollon,</VERS>
<VERS>vn pollisson pour vn soudrille,</VERS>
<VERS>pour vn pourceau la truyquifile,</VERS>
<VERS>vne canne pour vn oyson,</VERS>
<VERS>et la rime pour la raison,</VERS>
<VERS>ce qui fait qu' aujourd' huy i' appelle</VERS>
<VERS>mon pauure lut ma pauure vielle:</VERS>
<VERS>mais laissons là ce vain honneur,</VERS>
<VERS>et soyez, ô noble seigneur,</VERS>
<VERS>en vos dits aussi veritable</VERS>
<VERS>qu' en faits estes incomparable:</VERS>
<VERS>car si le seigneur Apollon,</VERS>
<VERS>à vous le seigneur De Paron,</VERS>
<VERS>a tenu si badin langage,</VERS>
<VERS>il faut croire qu' il n' est pas sage,</VERS>
<VERS>ou que de vostre esprit ialoux</VERS>
<VERS>pour luy vos beaux chants sont trop doux;</VERS>
<VERS>vertu dans le cours de la vie</VERS>
<VERS>n' est que trop sujette à l' enuie,</VERS>
</STROPHE>
<STROPHE>
<VERS>exempts mesme n' en sont les dieux,</VERS>
<VERS>mais en despit des enuieux</VERS>
<VERS>le laurier qui ceind vostre teste,</VERS>
<VERS>de vos vers la digne conqueste,</VERS>
<VERS>vous fera voir dans vos escrits</VERS>
<VERS>pour l' ornement des beaux esprits,</VERS>
<VERS>pour l' honneur de vostre patrie,</VERS>
<VERS>digne du culte de latrie,</VERS>
<VERS>et de tout le plus pur encens</VERS>
<VERS>qu' on doibt aux plus honnestes gens.</VERS>
</STROPHE>
</CORPS>
</POEME>

<POEME>
<TITRE>
RESPONSE AVTEVR DE LA CHANSON
</TITRE>
<CORPS>
<STROPHE>
<VERS>Cher amy i' estime ta rime,</VERS>
<VERS>mais me peux tu dire sans crime</VERS>
<VERS>qu' vn ouide enjoüé ne soit point mon enfant,</VERS>
<VERS>ma chanson te dit le contraire,</VERS>
<VERS>prés d' elle ce bouffon vrayment ne fait que braire,</VERS>
<VERS>et c' est moins qu' vne mouche auprés d' vn elephant.</VERS>
<VERS>De mes vers ne sois plus en doute,</VERS>
<VERS>et prens vne meilleure route:</VERS>
<VERS>car mesprisant ainsi ma diuine chanson,</VERS>
<VERS>tu pourrois passer pour vn asne,</VERS>
<VERS>tout le monde en riroit, et diroit que ton crane</VERS>
<VERS>vuide de tout bon sens n' est remply que de son.</VERS>
</STROPHE>
<STROPHE>
<VERS>Demande au prince de parnasse,</VERS>
<VERS>Apollon, qu' il te fasse grace,</VERS>
<VERS>on fait beaucoup là haut pour vn mea culpa,</VERS>
<VERS>ce pere aura quelque indulgence</VERS>
<VERS>pour toy, de qui la muse encor en son enfance,</VERS>
<VERS>ne sçauroit t' appeller qu' à peine son papa.</VERS>
<VERS>Requiers pardon de ton offence,</VERS>
<VERS>et reuiens à resipiscence:</VERS>
<VERS>mais que ce soit d' vn coeur bien net et bien contrit,</VERS>
<VERS>autrement tu perds ton estime:</VERS>
<VERS>car tu n' ignores point en matiere de crime</VERS>
<VERS>que le plus grand peché c' est celuy de l' esprit.</VERS>
<VERS>Aurois-tu si peu de lumiere,</VERS>
<VERS>non, c' est pour te donner carriere</VERS>
<VERS>que tu m' escris ces vers, et ie le crois ainsi:</VERS>
<VERS>mais tu deurois aussi cognoistre</VERS>
<VERS>que si le clerc est fol qui se iouë à son maistre,</VERS>
<VERS>tu ne peus rien gagner auecques Dassoucy.</VERS>
</STROPHE>
</CORPS>
</POEME>

<POEME>
<TITRE>
A MONSEIGN. GARDE DES SCEAVX
</TITRE>
<CORPS>
<STROPHE>
<VERS>Esprit qui ne crains ny tempestes,</VERS>
<VERS>ny vents, ny rocs, ny gens, ny bestes,</VERS>
<VERS>rampart de l' estat asseuré,</VERS>
<VERS>sans qui Paris eust expiré,</VERS>
<VERS>et que Paris aussi reuere</VERS>
<VERS>et cherit comme vn sage pere,</VERS>
<VERS>coeur pur et net, franc et royal,</VERS>
<VERS>sincere, candide, et loyal,</VERS>
<VERS>ferme pilier, forte colonne,</VERS>
<VERS>sur qui repose vne couronne,</VERS>
</STROPHE>
<STROPHE>
<VERS>qui bon besoin à de repos.</VERS>
<VERS>Sage Caton dont les propos</VERS>
<VERS>ont fait pour royale personne</VERS>
<VERS>plus que de toute la Sorbonne</VERS>
<VERS>les saincts et sententieux mots;</VERS>
<VERS>esprit la terreur des falots,</VERS>
<VERS>dont le conseil et la prudence</VERS>
<VERS>tasche en vain de guerir la France,</VERS>
<VERS>de peste, de guerre, et de faim,</VERS>
<VERS>si monseigneur Sainct Mathurin</VERS>
<VERS>ne prend pitié de sa souffrance,</VERS>
<VERS>noble seigneur dont la balance</VERS>
<VERS>nous rendroit vn bon siecle d' or,</VERS>
<VERS>qui dans ce temps plein de discor,</VERS>
<VERS>de faim, de rage et d' inclemence,</VERS>
<VERS>seruiroit bien à l' indigence</VERS>
<VERS>des gens greslez du vent du nort.</VERS>
<VERS>Moy qui ne fis iamais de tort</VERS>
<VERS>à noble veufue ny pucelle,</VERS>
<VERS>qui par pasquin ny par libelle</VERS>
<VERS>onc ne fis outrageux effort;</VERS>
<VERS>moy qui ne suis ny fier ny fort,</VERS>
</STROPHE>
<STROPHE>
<VERS>ny fol, ny mutin, ny rebelle,</VERS>
<VERS>ains poëte loyal et fidelle,</VERS>
<VERS>qui suis bon seruiteur du roy,</VERS>
<VERS>et le vostre aussi par ma foy,</VERS>
<VERS>au nom du roy ie vous supplie</VERS>
<VERS>de vouloir par grace accomplie,</VERS>
<VERS>sans grande pose interposer,</VERS>
<VERS>à ce parchemin apposer,</VERS>
<VERS>non pas du miel, mais de la cire,</VERS>
<VERS>que le roy Louys nostre sire</VERS>
<VERS>a depuis peu par digne choix</VERS>
<VERS>fait ployer sous vos dignes doigts;</VERS>
<VERS>et d' accorder vn priuilege</VERS>
<VERS>à Pluton, qui moins blanc que neige,</VERS>
<VERS>voudroit estaller son amour,</VERS>
<VERS>que i' ay descrit, d' autant qu' vn iour</VERS>
<VERS>on ne sçait pas, sans vous deplaire,</VERS>
<VERS>de qui l' on peut auoir affaire,</VERS>
<VERS>bon est par tout d' auoir amis;</VERS>
<VERS>escriuez donc il est permis,</VERS>
<VERS>vous ferez faueur singuliere</VERS>
<VERS>à la nymphe Plutonigere,</VERS>
</STROPHE>
<STROPHE>
<VERS>la reyne du plus bas sejour,</VERS>
<VERS>qui captiue comme en vn four,</VERS>
<VERS>voudroit bien rendre la lumiere</VERS>
<VERS>à sa foible et triste paupiere,</VERS>
<VERS>et salüer vn peu la cour.</VERS>
<VERS>En recompense du bon tour</VERS>
<VERS>puisse son espoux chaque année</VERS>
<VERS>rammoner vostre cheminée,</VERS>
<VERS>et la fournir de bois moins cher,</VERS>
<VERS>à commencer dés cét hyuer.</VERS>
</STROPHE>
</CORPS>
</POEME>

<POEME>
<TITRE>
REPRIMENDE CHRESTIENNE
</TITRE>
<CORPS>
<STROPHE>
<VERS>Vous qui contre nous vitupere,</VERS>
<VERS>escriuez sans commission,</VERS>
<VERS>et dégainez vostre colere</VERS>
<VERS>sur gens dont n' auez notion;</VERS>
<VERS>ne vous deplaise, mon cher frere,</VERS>
<VERS>si ie vous dis sans passion,</VERS>
<VERS>que brin ne vous seroit contraire</VERS>
<VERS>petite verberation:</VERS>
<VERS>mais d' autant qu' auons d' autre affaire</VERS>
<VERS>qu' employer gros et court baston</VERS>
<VERS>pour secoüer l' orde misere</VERS>
<VERS>qui groüille sur vostre hoqueton,</VERS>
<VERS>mieux aymons laissans l' asne braire,</VERS>
<VERS>boucher l' oreille de cotton,</VERS>
<VERS>que meshuy pour si pauure haire</VERS>
<VERS>employer bois, encre, ou carton.</VERS>
</STROPHE>
</CORPS>
</POEME>

<POEME>
<TITRE>
TRIOLET
</TITRE>
<CORPS>
<STROPHE>
<VERS>Colin peut tout impunément</VERS>
<VERS>puis qu' il s' est sauué de la corde,</VERS>
<VERS>pourueu qu' il ne manque d' argent,</VERS>
<VERS>Colin peut tout impunément:</VERS>
<VERS>car à qui fournit du contant</VERS>
<VERS>iustice fait misericorde,</VERS>
<VERS>Colin peut tout impunément</VERS>
<VERS>puis qu' il s' est sauué de la corde.</VERS>
</STROPHE>
</CORPS>
</POEME>

<POEME>
<TITRE>
A CERTAINS FRESLONS DE COVR
</TITRE>
<CORPS>
<STROPHE>
<VERS>Las! Que vous a ton fait injurieuse trouppe,</VERS>
<VERS>cheuaux, asnes bastez, capricieux mulets,</VERS>
<VERS>miserables bouffons, ridicules valets,</VERS>
<VERS>dont l' esprit est aux dens et l' ame dans la souppe,</VERS>
<VERS>enflez d' vn peu de bien de vos peres voleurs,</VERS>
<VERS>marauts enfarinez, vous faites les railleurs,</VERS>
<VERS>taisez vous, Apollon a iuré vostre perte,</VERS>
<VERS>taisez vous pour iamais injurieux coquins,</VERS>
<VERS>ma foy si i' estois roy, ridicules faquins,</VERS>
<VERS>vous seriez dés demain crieurs des sausse verte.</VERS>
</STROPHE>
</CORPS>
</POEME>

</RECUEIL>