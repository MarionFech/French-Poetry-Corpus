<RECUEIL ponct = "TRUE">
<TITRE_RECUEIL> 
Premières Satires de Dulorens
</TITRE_RECUEIL>
<AUTEUR>
Jacques Du Lorens
</AUTEUR>
<DATE>
1881
</DATE>

<AUTRE>
LIVRE I
</AUTRE> 

<POEME>
<TITRE>
SATIRE I
</TITRE>
<CORPS>
<STROPHE>
<VERS>Au roy</VERS>
<VERS>Sire, puisque ma muse à censurer s'adonne,</VERS>
<VERS>Et qu'en mon vercoquin je n'espargne personne,</VERS>
<VERS>Fusse mon propre frere, ou mon oncle, ou ma soeur,</VERS>
<VERS>Et, Dieu me le pardoint, mon pere confesseur,</VERS>
<VERS>Puisque une plume libre est tousjours odieuse,</VERS>
<VERS>Qu'une bonne satyre est chose imperieuse,</VERS>
<VERS>Qu'un timide respect n'est pas son element,</VERS>
<VERS>Qu'elle tient trop de soy, je ne sçai pas comment</VERS>
<VERS>Je la pourray ployer d'une juste contrainte</VERS>
<VERS>Au devoir qu'il faut rendre à la majesté saincte;</VERS>
<VERS>Desireux que je suis de luy faire un discours</VERS>
<VERS>Qui soit, comme l'argent, et de mise et de cours,</VERS>
<VERS>Portant de bien regner les reigles generales,</VERS>
<VERS>Et qui serve à tous roys de breviaire ou d'annales;</VERS>
<VERS>Non que je m'imagine estre un platon nouveau,</VERS>
<VERS>Pour des formes d'estats tirer de mon cerveau,</VERS>
<VERS>Joint qu'enseigner mon roy c'est enseigner Minerve,</VERS>
<VERS>Mais mon esprit se laisse emporter à ma verve.</VERS>
</STROPHE>
<STROPHE>
<VERS>Il sera toutefois en ce lieu si discret</VERS>
<VERS>Qu'il se gardera bien de sonder le secret,</VERS>
<VERS>Mais il demeurera dans l'air de mon genie,</VERS>
<VERS>Qui d'honorer les roys sans cesse le convie.</VERS>
<VERS>En effect, mon dessein n'est que de vous servir</VERS>
<VERS>Et de vous estimer, coustumier de sevir</VERS>
<VERS>Sur les erreurs humains que chasse ma satyre.</VERS>
<VERS>Dessus vos actions il n'y a que redire.</VERS>
<VERS>Rien ne se peut trouver icy bas de parfait</VERS>
<VERS>Que ce que vostre main depuis deux ans a fait;</VERS>
<VERS>La preuve maintenant est trop claire et certaine</VERS>
<VERS>Que des nobles bourbons la tige n'est humaine;</VERS>
<VERS>Leurs peres sont les dieux : car, aux autres enfans,</VERS>
<VERS>Le courage et valeur viennent avec les ans;</VERS>
<VERS>La vostre, poursuivant sa royale advanture,</VERS>
<VERS>Hautaine, a renversé tout ordre de nature.</VERS>
<VERS>Prince envoyé du ciel, rejetton de Henry,</VERS>
<VERS>Sous lequel si long tens nostre France a flory,</VERS>
<VERS>Savourant les doux fruicts d'une paix si tranquille</VERS>
<VERS>Que les champs estoient lors aussi seurs que la ville,</VERS>
<VERS>Des pheaques oisifs l'estat est fabuleux,</VERS>
<VERS>Ou n'est qu'un ombre vain du nostre plus heureux.</VERS>
<VERS>Et ne faut s'estonner si, en vostre jeune age,</VERS>
<VERS>Un serain si plaisant s'est troublé de nuage,</VERS>
<VERS>Si le bruict court l'hyver qu'on leve des soudars,</VERS>
<VERS>Et que nous reverrons la guerre au mois de mars;</VERS>
<VERS>Cela s'est tousjours faict : la noblesse endebtée,</VERS>
<VERS>Qui de ses creanciers en paix est molestée,</VERS>
<VERS>Et qui voit tous les jours, ainsi qu'en garnison,</VERS>
<VERS>Un nombre de sergens fourrager sa maison,</VERS>
<VERS>Ne demande qu'où est ce, et seme des nouvelles</VERS>
<VERS>Pour avoir des delais, respis et quinquennelles.</VERS>
</STROPHE>
<STROPHE>
<VERS>Ces rebelles avec, qui, pour tout argument,</VERS>
<VERS>Alleguent qu'on ne peut forcer l'entendement,</VERS>
<VERS>Et que vous les voulez, deceus d'une promesse,</VERS>
<VERS>Contre leur volonté faire aller à la messe,</VERS>
<VERS>Ombrage qui leur a produict tant de malheurs,</VERS>
<VERS>À vostre majesté causent tant de labeurs.</VERS>
<VERS>Que plus j'y pense, et plus j'en ay mal à la teste,</VERS>
<VERS>Les foiriers sont bien longs d'une mauvaise feste.</VERS>
<VERS>Poussez de mesme esprit sont ces desesperez,</VERS>
<VERS>Qui ont faict cession, bannis et deferez,</VERS>
<VERS>Un tas de faineans, et toute la canaille,</VERS>
<VERS>Voire vos bons sujets qui couchent sur la paille;</VERS>
<VERS>Non que par penitence ils pleurent leurs delits,</VERS>
<VERS>Mais pour la grande cruë on a vendu leurs lits.</VERS>
<VERS>Il faut boire le jus d'une bonne racine,</VERS>
<VERS>Pour empescher l'effect des songes de Bazine.</VERS>
<VERS>Les plaintes que l'on fait sont les seuls fondemens,</VERS>
<VERS>Le pretexte et couleur de tant de mouvemens;</VERS>
<VERS>Et c'est le bien public que celebroient ces princes,</VERS>
<VERS>Qui fit au tens passé tant de mal aux provinces.</VERS>
<VERS>Ce peuple qui vous ayme, il le faut soulager,</VERS>
<VERS>Il vous l'a faict paroistre au milieu du danger;</VERS>
<VERS>Vous ne pouvez encor, pour vos justes despenses,</VERS>
<VERS>Luy faire voir les fruicts de vos magnificences,</VERS>
<VERS>Trop bien les luy promettre et puis ne manquer pas.</VERS>
<VERS>Messieurs les deputez, en ces derniers estas,</VERS>
<VERS>Vous en remercieront, à qui, pour tous saleres,</VERS>
<VERS>Le pays delivra le chemin des galeres;</VERS>
<VERS>Il se sont obligez, voire en leur privé non,</VERS>
<VERS>Qu'on abaissera tost la taille et le taillon;</VERS>
<VERS>Vos mauvais conseillers en parlent à leur aise,</VERS>
<VERS>Ces harpies encor, dont la faim ne s'appaise</VERS>
<VERS>De nostre sang plus pur, qu'ils succent comme let,</VERS>
<VERS>Lors qu'ils vont conparant vostre peuple au mulet.</VERS>
</STROPHE>
<STROPHE>
<VERS>Vous estes son pasteur, son gardien, son pere,</VERS>
<VERS>Et luy est vostre enfant qui des faveurs espere;</VERS>
<VERS>Vous l'en devez combler, et le temperament</VERS>
<VERS>De droict et d'equité permettre au parlement,</VERS>
<VERS>Qui vous est obligé de ce qu'en jours si calmes</VERS>
<VERS>Il donne ses arests à l'ombre de vos palmes,</VERS>
<VERS>Qui avec le respect reçoit vos bons edicts,</VERS>
<VERS>Admire vos beaux faicts et revere vos dicts;</VERS>
<VERS>Car jamais ne se vit, en si tendre jeunesse,</VERS>
<VERS>Prince qui fut doüé de si grande prouesse,</VERS>
<VERS>Plus pieux, plus humain, plus benin, plus courtois,</VERS>
<VERS>Plus digne de tenir le sceptre des françois.</VERS>
<VERS>Les rois furent creés pour rendre la justice;</VERS>
<VERS>Il la rendra pour vous, il chassera le vice.</VERS>
<VERS>Gardez luy ses honneurs en toute liberté;</VERS>
<VERS>C'est l'unique splendeur de vostre majesté,</VERS>
<VERS>C'est l'ancien fleuron de la double couronne</VERS>
<VERS>Qui vostre chef sacré de fin or environne;</VERS>
<VERS>C'est le plus grand senat de tout cet univers;</VERS>
<VERS>Phoebus pour le louer n'a pas d'assez bons vers.</VERS>
<VERS>Voyez y ces Verduns, ces Villiers, ces Bellievres,</VERS>
<VERS>Devant qui les méchans sont paoureux comme lievres,</VERS>
<VERS>Ces mesmes, Novions, Dozembrez, et le Gé,</VERS>
<VERS>Qui au gré des sauveurs jamais n'ont rien jugé.</VERS>
</STROPHE>
<STROPHE>
<VERS>Vous devez neantmoins le principal conduire,</VERS>
<VERS>Et dans vostre conseil comme un astre reluire,</VERS>
<VERS>Soir, matin, en tout tens; vous le faictes aussi,</VERS>
<VERS>Et tesmoignez par là qu'avez de nous soucy.</VERS>
<VERS>Vous le devez, grand roy, affin que chacun die</VERS>
<VERS>Que de vostre costé ne vient la maladie;</VERS>
<VERS>Si le corps de l'estat a de l'affliction,</VERS>
<VERS>Que sans doute elle naist de sa corruption.</VERS>
<VERS>Quant à la pieté, l'estoille de la France,</VERS>
<VERS>Qui éclairoit d'en haut vostre heureuse naissance,</VERS>
<VERS>Nous promet en vos jours un general sermon,</VERS>
<VERS>Et qu'on ne fera plus le presche à Charanton,</VERS>
<VERS>Et, ce qui nous seroit contentement extreme,</VERS>
<VERS>Que tous les huguenots jeuneront le caresme.</VERS>
<VERS>Le tout sans coup ferir, car la divine loy</VERS>
<VERS>N'a jamais entendu que l'on force la foy,</VERS>
<VERS>Et ce propos qui dit qu'elle entre par l'oreille</VERS>
<VERS>Assez ouvertement la guerre deconseille;</VERS>
<VERS>Que vous n'entreprendrez, sinon par ce devoir,</VERS>
<VERS>Qui vous oblige un peu de vos confins ravoir,</VERS>
<VERS>Ensuivant le conseil de vostre amy Guillaume,</VERS>
<VERS>Plus tost que du soldat qui presche le royaume</VERS>
<VERS>Au front de ce livret, et, comme un rossignol,</VERS>
<VERS>Croit en se degoisant qu'il tue l'espagnol.</VERS>
<VERS>Il trouve le pain bon, et ne laisse de vivre.</VERS>
<VERS>Ô! Qu'il est malaisé de tuer dans un livre,</VERS>
<VERS>Quand on est tant soit peu garny d'entendement,</VERS>
<VERS>Que l'encre et le papier sont à commandement!</VERS>
<VERS>Sa fantaisie fut de plusieurs approuvée.</VERS>
<VERS>La guerre est douce à ceux qui ne l'ont esprouvée.</VERS>
<VERS>Vous devés nonobstant, quand vous serés plus fort,</VERS>
<VERS>En armes faire voir un genereux effort,</VERS>
<VERS>Afin de tesmoigner à la gent estrangere</VERS>
<VERS>Que le fils est souvent aussi bon que le pere.</VERS>
<VERS>Comme son grand renom, qui par tout resonnoit,</VERS>
<VERS>Par crainte ou par amour en devoir la tenoit,</VERS>
<VERS>Le vostre, au sien égal, fera la mesme chose;</VERS>
<VERS>Dieu de tous vos conseils heureusement dispose.</VERS>
</STROPHE>
<STROPHE>
<VERS>Ainsi nous jouyrons du repos gracieux,</VERS>
<VERS>Et vivrons icy bas comme l'on vit aux cieux,</VERS>
<VERS>Sans debats ny procés, où les juges propices,</VERS>
<VERS>Au cas qu'il y en eust, ne prendont plus d'épices,</VERS>
<VERS>Vous couperés la teste à la venalité,</VERS>
<VERS>Par laquelle en detail l'office est debité.</VERS>
<VERS>Sire, vous osterez un autre abus enorme,</VERS>
<VERS>La guerre de la paix, ces bons juges sous l'orme,</VERS>
<VERS>Qui mangent vostre peuple avec tant de delais,</VERS>
<VERS>Qui oyent ces coquins faire comme au palais;</VERS>
<VERS>Ces vautours, lycaons, ces affamés briares,</VERS>
<VERS>Il les faut envoyer aux estroites gyares.</VERS>
<VERS>En dépit des volleurs, qu'en ce lieu mon papier</VERS>
<VERS>N'est il du plus dur fer, et ma plume d'acier!</VERS>
<VERS>Que ma satyre, ailleurs par trop respectueuse,</VERS>
<VERS>Et qui bat trop à froid, n'est elle injurieuse!</VERS>
<VERS>Mais il fait dangereux injurier le mal,</VERS>
<VERS>Qui est si grand seigneur en ce siecle anomal,</VERS>
<VERS>Qui marche à si gros train, qui s'en fait tant à croire,</VERS>
<VERS>Qu'il brigue pour avoir bonne place en l'histoire.</VERS>
<VERS>Le temple de Janus en ce temps n'ouvrira,</VERS>
<VERS>Et la fureur dedans horrible fremira,</VERS>
<VERS>De vos puissantes mains liée de cent chénes;</VERS>
<VERS>Le miel au lieu de gland nous produiront les chénes.</VERS>
<VERS>Toutes choses riront, et vostre regne encor</VERS>
<VERS>En tous biens passera l'antique siecle d'or.</VERS>
</STROPHE>
<STROPHE>
<VERS>Moy je feray des vers en forme de satyre,</VERS>
<VERS>Et les accorderay non point sur une lyre,</VERS>
<VERS>Ainsi que fit Ronsard, mais sur quelque instrument</VERS>
<VERS>Qui, comme ils sont rustics, sonne rustiquement.</VERS>
<VERS>Tout homme les pourra joüer sans tablature,</VERS>
<VERS>Puisque je les ay faits sur la clef de nature,</VERS>
<VERS>Sans me gratter la teste et mes ongles ronger,</VERS>
<VERS>Puisqu'ils me sont venus quasi sans y songer.</VERS>
<VERS>Voila comment devroient convenir toutes choses;</VERS>
<VERS>Les vieux ayment le vin, et les nymphes les roses.</VERS>
<VERS>Mais falloit il au roy cet oeuvre dedier?</VERS>
<VERS>Non pas si j'estois sage aux depens du barbier,</VERS>
<VERS>Qui, servant de son art un qui portoit ce titre,</VERS>
<VERS>Fut payé d'un bon mot dont vous serez arbitre.</VERS>
<VERS>Aprés l'avoir tué long tens de son caquet,</VERS>
<VERS>En fin luy demanda ce joly perroquet,</VERS>
<VERS>Se retournant vers luy d'une gentille garbe:</VERS>
<VERS>" comment, à vostre advis, feray je vostre barbe,</VERS>
<VERS>Sire? à tous vos desirs je suis fort complaisant.</VERS>
<VERS>-s'il y avoit moyen, mon maistre, en te taisant. "</VERS>
<VERS>Or nostre poësie est bien plus favorable</VERS>
<VERS>Que les propos communs, car elle est delectable;</VERS>
<VERS>Chassant, par la vertu de son nombreux accent,</VERS>
<VERS>La tristesse malsaine et l'ennuy plus recent,</VERS>
<VERS>Ennuy qui nos esprits et nos corps ronge et mine.</VERS>
<VERS>Les roys ont bien besoin de cette medecine.</VERS>
</STROPHE>
</CORPS>
</POEME>

<POEME>
<TITRE>
SATIRE II
</TITRE>
<CORPS>
<STROPHE>
<VERS>Au roy.</VERS>
<VERS>Race de tant de roys, l'Hercule de la France,</VERS>
<VERS>De qui Mars aujourd'huy releve sa vaillance,</VERS>
<VERS>Qui, en vostre jeune aage, avez tant exploité</VERS>
<VERS>Que nous craignons desja que la posterité</VERS>
<VERS>Ne die que Mathieu, par tout si veritable,</VERS>
<VERS>Quand il parle de vous, luy raconte une fable;</VERS>
<VERS>Monarque genereux, parangon des Caesars,</VERS>
<VERS>Vous avez fait paroistre, au milieu des hazards,</VERS>
<VERS>Que, si vous n'eussiez eu ce royaume en partage,</VERS>
<VERS>S'il ne vous fust écheu comme propre heritage,</VERS>
<VERS>Vous pouviez l'acquerir avec vostre valeur,</VERS>
<VERS>Qui vous fait triompher en dépit du malheur.</VERS>
</STROPHE>
<STROPHE>
<VERS>Mais Dieu comme il luy plaist toutes choses ordonne,</VERS>
<VERS>C'est luy qui fait d'un homme un docteur de Sorbonne,</VERS>
<VERS>Un evesque, un meunier, un curé; c'est son doi</VERS>
<VERS>Qui fist cet univers, qui vous a fait un roi.</VERS>
<VERS>C'est luy qui escrivit sur des tables de pierre</VERS>
<VERS>Les saints commandemens, qui forma le tonnerre;</VERS>
<VERS>C'est luy qui meut les cieux d'un mouvement égal,</VERS>
<VERS>Qui fist élire pape un pauvre cardinal,</VERS>
<VERS>Lequel auparavant pensoit aussi peu l'estre</VERS>
<VERS>Qu'un françois, que l'enfant qui est encor à naistre.</VERS>
<VERS>C'est luy qui vous protege et sauve de méchef,</VERS>
<VERS>Qui a mis le bon sens en vostre sacré chef;</VERS>
<VERS>Car vous suivez la foy de l'eglise romaine,</VERS>
<VERS>Salutaire flambeau de la nature humaine.</VERS>
<VERS>Vous portez à bon droict le nom de tres-chrestien,</VERS>
<VERS>D'autant que nos ayeux ont dependu leur bien,</VERS>
<VERS>Ont espandu leur sang, pour remettre nos papes</VERS>
<VERS>En leur siege de Rome, avec leurs grandes chapes.</VERS>
</STROPHE>
<STROPHE>
<VERS>Ce n'est pas vous loüer que loüer la vertu</VERS>
<VERS>Dont chacun recognoist que vous estes vestu,</VERS>
<VERS>Mon loys, qui venez d'un loys que l'eglise,</VERS>
<VERS>Pour ses perfections, justement canonize;</VERS>
<VERS>Enfant praedestiné pour regner icy bas,</VERS>
<VERS>Pour moissonner la gloire au champ des durs combas,</VERS>
<VERS>Pour vaincre, pour emplir tout le monde d'exemples,</VERS>
<VERS>Pour charger de drappeaus les voutes de nos temples,</VERS>
<VERS>Pour estre quelque jour la merveille des roys,</VERS>
<VERS>Quand vous aurez borné la terre des françois</VERS>
<VERS>Du bord où le soleil au matin se reveille</VERS>
<VERS>Jusques à l'autre rive où le soir il sommeille.</VERS>
</STROPHE>
<STROPHE>
<VERS>Je prens un ton trop haut, et crains que mon dessain</VERS>
<VERS>Ne plaise pas à ceux qui ont l'esprit mal sain,</VERS>
<VERS>Et de donner subject à quelque fantastique</VERS>
<VERS>De dire que c'est mal travailler en musique;</VERS>
<VERS>Que c'est mesler la fluste avecque les haubois,</VERS>
<VERS>La terre avec le ciel, que de chanter les rois,</VERS>
<VERS>Et parler de combats, de victoires, d'empires,</VERS>
<VERS>Au front de ce livret que je nomme satyres.</VERS>
<VERS>Il auroit bien raison, et moy je n'ay pas tort;</VERS>
<VERS>Un homme de village est tousjours mal accort,</VERS>
<VERS>Rustique, impertinent; il n'a point de methode,</VERS>
<VERS>Il ne sçait ny danser ny baller à la mode.</VERS>
<VERS>" oüy, voire, c'est mon " , ce sont ses plus beaus mots;</VERS>
<VERS>On l'entend bien venir avecque ses sabots.</VERS>
</STROPHE>
<STROPHE>
<VERS>Il choppe à chaque pas, il bronche, il s'entretaille,</VERS>
<VERS>Si ce n'est quand il dit qu'il paye trop de taille;</VERS>
<VERS>Car c'est où il luy tient. Il donne son advis,</VERS>
<VERS>En conferant son tens avec ceux de Clovis,</VERS>
<VERS>De Pepin, de Martel, selon que de l'histoire</VERS>
<VERS>Il auroit peu transcrire en son vieux repertoire.</VERS>
<VERS>Dessus ce lieu commun il est fort eloquent,</VERS>
<VERS>Il tranche en philosophe un " et par consequent " ,</VERS>
<VERS>Un " qu'en dis tu, compere? Y a t'il apparence? "</VERS>
<VERS>Et puis, pour epilogue : " adieu, la pauvre France;</VERS>
<VERS>Tu t'en vas, tu te pers, tu te meurs, je le voi,</VERS>
<VERS>Mais ton mal ne vient pas de la faute du roi;</VERS>
<VERS>C'est un prince benin, courtois et magnifique,</VERS>
<VERS>Qui gueriroit les maux de la chose publique,</VERS>
<VERS>S'il n'estoit entouré de ces gourmans oyseaus,</VERS>
<VERS>Qui sont affamez d'or, plus que les noirs corbeaus</VERS>
<VERS>De la chair des pendus : ils volent ses finances;</VERS>
<VERS>Leur subtilité fait la nique aux ordonnances. "</VERS>
<VERS>Sire, je ne croi point que vostre majesté,</VERS>
<VERS>Qui entre les vertus cherit l'humanité,</VERS>
<VERS>Recognoisse le point où la France est reduite;</VERS>
<VERS>Son mal est au dessus de la sage conduite.</VERS>
<VERS>Elle n'a plus de nerfs, son corps est tout perclus;</VERS>
<VERS>Qu'on luy taste le bras, le poux ne luy bat plus.</VERS>
<VERS>Au reste, son malheur naist de la convoitise,</VERS>
<VERS>C'est elle qui la pille et la met en chemise,</VERS>
<VERS>Qui la bat, qui la tue, et se rit de ses cous;</VERS>
<VERS>Il est tens ou jamais de se mettre à genous,</VERS>
<VERS>D'implorer la faveur et le secours celeste,</VERS>
<VERS>De pleurer, de jeusner, de coucher de son reste.</VERS>
</STROPHE>
<STROPHE>
<VERS>En fait de penitence, il se faut amender,</VERS>
<VERS>Se chastier soy mesme, et se reprimender;</VERS>
<VERS>Il est tens que Roger aille voir logistille,</VERS>
<VERS>Que les sacrez prelats eslisent domicile</VERS>
<VERS>Auprés de leurs troupeaus, affin que ces grands loups,</VERS>
<VERS>Qui ont l'exterieur et le semblant si dous,</VERS>
<VERS>Ne les viennent ravir et n'en facent leur proye;</VERS>
<VERS>Qu'ils marchent habillez de vertus, non de soye;</VERS>
<VERS>Qu'ils vivent chastement, exempts d'ambition,</VERS>
<VERS>Si ce n'est de gloser sur la perfection;</VERS>
<VERS>Que ceux qui ont l'honneur d'estre nez gentils-hommes</VERS>
<VERS>Reluisent en bonté dessus les autres hommes,</VERS>
<VERS>Qu'ils soient humbles, prudens, qu'ils honorent leurs rois,</VERS>
<VERS>Qu'ils n'endossent jamais que pour eux le harnois,</VERS>
<VERS>Qu'autre respect mondain dedans leur ame n'entre,</VERS>
<VERS>Leurs lignes icy bas ne tendent qu'à ce centre;</VERS>
<VERS>Que les princes, qui sont aux beaus astres pareils,</VERS>
<VERS>Cognoissent que leur jour blanchit de ces soleils;</VERS>
<VERS>Qu'éloignez de la cour, ils perdent leur lumiere,</VERS>
<VERS>Leur lustre, leur éclat, et deviennent vulgaire.</VERS>
</STROPHE>
<STROPHE>
<VERS>Je n'oze conseiller messieurs les advocas,</VERS>
<VERS>Qui vendent tous les jours leur langue à Barrabas,</VERS>
<VERS>Qui tourmentent les loix, à qui l'indifference</VERS>
<VERS>Et le hardy parler tient lieu de conscience.</VERS>
<VERS>C'est en vain s'informer des braves medecins,</VERS>
<VERS>Qui ont tousjours les yeux fichez dans des bassins,</VERS>
<VERS>Pour sçavoir s'il nous tient au foye ou à la rate,</VERS>
<VERS>À la vessie, au rein, au ventre, à l'omoplate;</VERS>
<VERS>Qui commettent un meurtre avec impunité;</VERS>
<VERS>On les doit honorer pour la necessité.</VERS>
<VERS>Chaque condition et chaque aage a son vice;</VERS>
<VERS>Le larcin aux tailleurs n'est pas une malice,</VERS>
<VERS>L'insolence aux soldats est un petit peché,</VERS>
<VERS>Un seigneur à midy est encore couché,</VERS>
<VERS>Pierre est homme de paix et qui fait le scandale,</VERS>
<VERS>Martin sçait comme il faut renoüer la caballe,</VERS>
<VERS>On quitte le sermon pour ouir Tabarin,</VERS>
<VERS>Dom Pedre ne s'endort qu'au son du tabourin,</VERS>
<VERS>Helene fait l'amour et s'habille en devote,</VERS>
<VERS>Son mary dit : " allez, elle n'est point trop sotte.</VERS>
</STROPHE>
<STROPHE>
<VERS>Cocu, cornu, bien, soit, je ne m'en veux fascher,</VERS>
<VERS>Je voi bien à l'argent qu'elle vend bien sa chair. "</VERS>
<VERS>L'autre couve la sienne et pour rien la menasse,</VERS>
<VERS>Il en est plus jaloux qu'un gueux de sa besasse.</VERS>
<VERS>Un chacun a son goust, son advis et son sens;</VERS>
<VERS>Tel clerc refuseroit l'archevesché de Sens,</VERS>
<VERS>Pour estre dans Paris curé de S Eustache;</VERS>
<VERS>De son opinion l'homme fait sa rondache,</VERS>
<VERS>S'en couvre et s'en deffend contre celle d'autruy.</VERS>
<VERS>Sire, voila comment nous vivons aujourd'huy,</VERS>
<VERS>Chacun de nous veut croire et veut faire à sa teste,</VERS>
<VERS>Et toutefois cela n'est ny beau ny honneste.</VERS>
<VERS>Les princes font les roys; icy, aux environs,</VERS>
<VERS>S'elevent tous les jours mille petis barons,</VERS>
<VERS>Qui ne sçauroient monstrer ailleurs leurs baronies</VERS>
<VERS>Et leurs fiefs de haubert que dans leurs fantasies.</VERS>
<VERS>Les françois n'en sont plus que sur la vanité;</VERS>
<VERS>Vous verrez un coquin regarder de costé;</VERS>
<VERS>Le magistrat est plein de faste et d'avarice;</VERS>
<VERS>Bien que j'aye l'honneur d'estre homme de justice,</VERS>
<VERS>Je ne puis ny de moy ny d'eux dire du bien;</VERS>
<VERS>Tout y est si broüillé qu'on n'y cognoist plus rien.</VERS>
<VERS>Quant à ces gros bourgeois, ne troublez point leur aize,</VERS>
<VERS>Permettez à leur chef de sortir d'une fraize,</VERS>
<VERS>Ne leur deffendez pas l'usage du satin;</VERS>
<VERS>Il les fait trop bon voir, le dimanche au matin,</VERS>
<VERS>Partir de leurs maisons tous pleins de braverie,</VERS>
<VERS>Et leurs femmes sur qui luit mainte pierrerie.</VERS>
</STROPHE>
<STROPHE>
<VERS>C'est à vous de reigler toutes nos actions,</VERS>
<VERS>À garder vos subjects de tant d'oppressions</VERS>
<VERS>Qu'ils souffrent des plus grands que je n'ozerois dire.</VERS>
<VERS>Vous avez dessus nous le souverain empire;</VERS>
<VERS>Dieu vous l'a concedé, que nous devons ouir,</VERS>
<VERS>Et à nous seulement la gloire d'obeyr.</VERS>
<VERS>De ces jolys propos la belle humeur se jouë,</VERS>
<VERS>Nous voulons comme porcs demeurer en la bouë;</VERS>
<VERS>Les maux que nous avons, peste, guerre, procés,</VERS>
<VERS>Debats, sterilitez, naissent de nos excés;</VERS>
<VERS>Je ne sçai pas comment nous en pourrons respondre,</VERS>
<VERS>Comme on dit : " aprés raire il n'y a plus que tondre. "</VERS>
<VERS>Tout le monde est aveugle et court à son malheur;</VERS>
<VERS>Sot à la grande paye il nourrit son erreur,</VERS>
<VERS>Et se pense pourtant plus fin que maistre mouche;</VERS>
<VERS>Le soleil tous les jours sur ses pechez se couche.</VERS>
<VERS>Nos corps demy usez panchent vers le tombeau;</VERS>
<VERS>Dieu, la loy, la nature, ont beau crier tout beau,</VERS>
<VERS>Aux traicts de la vertu son ame est impassible,</VERS>
<VERS>La raison à son goust commande l'impossible;</VERS>
<VERS>Les discours des prescheurs, leur clameur, leurs conseils,</VERS>
<VERS>À son mal obstiné sont des vains appareils;</VERS>
<VERS>L'exemple de vos moeurs, qui fait rougir le crime,</VERS>
<VERS>Le desir de vertu dans son ame n'imprime,</VERS>
<VERS>Combien qu'il soit escrit dedans un petit vers</VERS>
<VERS>Qu'à l'exemple du roy se forme l'univers,</VERS>
<VERS>Et que c'est son patron, son moule et son modelle.</VERS>
<VERS>Ma foy, Diogenés y perdroit sa chandelle,</VERS>
<VERS>S'il revenoit chercher un homme en plein marché.</VERS>
<VERS>La France, excepté vous, n'est qu'ordure et peché.</VERS>
<VERS>Je meure mille fois si je vous flatte, sire;</VERS>
<VERS>C'est pourquoy je vous fai present de ma satyre,</VERS>
<VERS>Et de moy, qui suis né pour elever aux cieux</VERS>
<VERS>La gloire et le renom de vos faicts precieux.</VERS>
</STROPHE>
<STROPHE>
<VERS>Or, si je ne fais pas en vers si bien qu'Homere,</VERS>
<VERS>Qui celebre Achillés, c'est la faute à ma mere,</VERS>
<VERS>Qui, m'ayant enfanté, n'usa du lavement</VERS>
<VERS>Qui fait dans un corps sec plus clair l'entendement,</VERS>
<VERS>Et, pour sçavoir le bien et le mal de bonne heure,</VERS>
<VERS>Ne m'a pas faict manger assez souvent du beure.</VERS>
<VERS>C'est ce qui m'a reduit à ce genre de vers,</VERS>
<VERS>Lequel faict regarder son pere de travers,</VERS>
<VERS>Et, rampant dessus terre en sa phrase commune,</VERS>
<VERS>Touche ce qui se fait sous le ciel de la lune;</VERS>
<VERS>Mais entre les meschans il note et monstre au doi,</VERS>
<VERS>Il damne ces mutins qui font la guerre au roi.</VERS>
</STROPHE>
</CORPS>
</POEME>

<POEME>
<TITRE>
SATIRE III
</TITRE>
<AUTRE>
À la royne mere du roy.
</AUTRE>
<CORPS>
<STROPHE>
<VERS>Madame, chacun voit vostre belle maison,</VERS>
<VERS>Et puis, selon qu'il est capable de raison,</VERS>
<VERS>Il en fait jugement : car ainsi va le monde,</VERS>
<VERS>Chacun s'en fait à croire et en son sens abonde;</VERS>
<VERS>L'un en discourt en gros, l'autre en juge en detail;</VERS>
<VERS>L'un en est pour la cour, l'autre pour le portail,</VERS>
<VERS>Pour l'or et pour l'asur, l'autre le marbre trie;</VERS>
<VERS>Les plus spirituels loüent la symmetrie,</VERS>
<VERS>Le plan et le dessein, qui n'ont point leur pareil;</VERS>
<VERS>Et moy je dy que c'est le palais du soleil,</VERS>
<VERS>Qu'Ovide represente en sa metamorphose;</VERS>
<VERS>Qu'on ne peut icy bas trouver plus belle chose.</VERS>
<VERS>Tout y est si parfaict que les plus curieus</VERS>
<VERS>Sont faschez, pour la voir, de n'avoir que deux yeus;</VERS>
<VERS>L'esclat de ses planchers fait jour à chaque chambre;</VERS>
<VERS>On la voit aussi claire, à la fin de novembre,</VERS>
<VERS>Que les autres au point du solstice d'esté;</VERS>
<VERS>Elle brille aux rayons de vostre majesté.</VERS>
</STROPHE>
<STROPHE>
<VERS>Mais, pour mieux baptiser cet excellent ouvrage,</VERS>
<VERS>C'est un echantillon de vostre grand courage;</VERS>
<VERS>Il ne veut pas ceder aux tens des vieux romains,</VERS>
<VERS>Qui en l'architecture ont passé tous humains.</VERS>
<VERS>Il veut encor monstrer aux plus grands de la France</VERS>
<VERS>Que bastir de la sorte est l'honeste dépence,</VERS>
<VERS>D'autant qu'elle entretient ces braves artizans,</VERS>
<VERS>Que l'on peut à bon droict appeller courtizans</VERS>
<VERS>De Vitruve, d'Euclide et du bon Ptolomée,</VERS>
<VERS>Et des laides beautez d'une antique entamée,</VERS>
<VERS>Qui tachent par estude à redonner aux arts</VERS>
<VERS>Ce lustre qu'ils avoient sous les premiers Caesars;</VERS>
<VERS>Car il n'est pas humain qui hait l'architecture;</VERS>
<VERS>Il faut estre de fer pour n'aymer la peinture</VERS>
<VERS>Plus que l'or, que la soye et que les diamans,</VERS>
<VERS>Dont Rubens, qui excelle entre tous les flamans,</VERS>
<VERS>À garny vostre hostel, et, d'une main hardie,</VERS>
<VERS>Figuré l'heureux cours de vostre heureuse vie;</VERS>
<VERS>Argument, si l'on veut juger en equité,</VERS>
<VERS>Qui n'a point son égal dedans l'antiquité.</VERS>
<VERS>C'est dommage qu'il n'est en cuivre, et non en toiles;</VERS>
<VERS>Les anges l'ont gravé sur le ciel des estoilles.</VERS>
<VERS>Vous faites des leçons aux jeunes damoyseaus,</VERS>
<VERS>Qui dependent leur bien et leur aage en oiseaus,</VERS>
<VERS>En chiens et en chevaux, à trois dez, à la prime,</VERS>
<VERS>Qui diroient volontiers que bastir est un crime</VERS>
<VERS>Et qu'il y a desja tant de belles maisons,</VERS>
<VERS>Qui sont aussi changeans que les quatre saisons;</VERS>
<VERS>Les couleurs de l'iris sont leurs propres livrées,</VERS>
<VERS>Toutes leurs actions au hazard sont livrées;</VERS>
<VERS>De qui tout le sçavoir est un vain entregent;</VERS>
<VERS>Qui n'apprirent jamais l'usage de l'argent,</VERS>
<VERS>Mais bien, dedans Paris faisans les Doms Rodrigues,</VERS>
<VERS>Au lieu de liberaux se monstrer des prodigues;</VERS>
<VERS>Faineans, inutils, brutaux, fols de sejour,</VERS>
<VERS>Petits fils de Caïn, tournoyans tout le jour,</VERS>
<VERS>Et sans s'appercevoir que c'est courir les ruës;</VERS>
<VERS>De qui tous les dessains sont fondez sur les nuës;</VERS>
<VERS>Frisez, poudrez, musquez, faisans des quant à moy,</VERS>
<VERS>Qui passent bien trois mois sans salüer le roy,</VERS>
<VERS>Et qui, en un besoin, y passeroient leurs vies;</VERS>
<VERS>Ils se contentent bien d'aller aux Tuilleries,</VERS>
<VERS>Ou sur le port au foin sçavoir de sa santé,</VERS>
<VERS>Car il faut reverer de loin la majesté.</VERS>
<VERS>Vous baillez sur les dois à nos vieilles avares,</VERS>
<VERS>Qui gardent le foyer, et donnent aux dieux lares</VERS>
<VERS>Honneste pension, pour avoir tousjours l'oeil</VERS>
<VERS>Qu'on ne vienne ravir leurs escus au soleil;</VERS>
<VERS>Qui, au lieu de maisons, bastissent des montjoyes</VERS>
<VERS>De fin or et d'argent, et qui n'ont autres joyes</VERS>
<VERS>Que de n'en point jouir, mais sans cesse amasser,</VERS>
<VERS>Et escu sur escu mesquines entasser.</VERS>
<VERS>Voicy mon sentiment : le devoir des princesses,</VERS>
<VERS>Et des princes avec, est de faire largesses,</VERS>
<VERS>De cherir les sçavans et dependre en esprits,</VERS>
<VERS>Pour leur donner l'ardeur de proposer des pris,</VERS>
<VERS>Comme on faisoit jadis aux athletes de Pise.</VERS>
<VERS>Car aujourd'huy, madame, un chacun les meprise;</VERS>
<VERS>Estre un homme lettré, c'est un tiltre honteux,</VERS>
<VERS>Plus sans comparaison que borgne et que boiteux,</VERS>
<VERS>Qu'infame, que punais, qu'avoir mauvaise haleine;</VERS>
<VERS>Car c'est, au goust commun, avoir l'ame malsaine.</VERS>
<VERS>Mais, si par malencontre il se mesle de vers,</VERS>
<VERS>On le met aussi tost au rang des ladres vers</VERS>
<VERS>Et des pestiferez. ô vulgaire profane,</VERS>
<VERS>Bien t'a pris que tu fus, tu es, et seras asne,</VERS>
<VERS>Puisque en faisant gaigner la cause à Marsyas</VERS>
<VERS>Alencontre Apollon, tu deviendrois Mydas.</VERS>
<VERS>Pourtant, si tu sçais bien dire chouse pour chose,</VERS>
<VERS>Si tu lis ces livrets, sçais tu que c'est de prose,</VERS>
<VERS>Et de vers mesurez? Toy qui es ignorant,</VERS>
<VERS>Ozes tu bien vuider un si grand differant?</VERS>
<VERS>Encor si tu disois qu'entre douze poëtes,</VERS>
<VERS>Il se trouve souvent un millier de choüetes!</VERS>
</STROPHE>
<STROPHE>
<VERS>Mais avec les mauvais faire patir les bons,</VERS>
<VERS>C'est enchéner les dieux avecque les demons,</VERS>
<VERS>C'est au noir et au blanc donner mesme tainture,</VERS>
<VERS>C'est faire violance aux loix de la nature.</VERS>
<VERS>Tousjours y a debat entre le feu et l'eau;</VERS>
<VERS>Sainct Germain porte envie à Fontainebeleau,</VERS>
<VERS>Le turc a tousjours guerre avec le roy des perses;</VERS>
<VERS>Ignorance et sçavoir sont pieces trop diverses</VERS>
<VERS>Pour s'unir justement et ne plus disputer.</VERS>
<VERS>Cestuicy doit pourtant la victoire emporter;</VERS>
<VERS>De vostre aspect royal les douces influences</VERS>
<VERS>Luy en font concevoir les justes esperances.</VERS>
<VERS>Vous estes de vertu le pain quotidian,</VERS>
<VERS>Vous faites ce qu'on lit du grand vespasian.</VERS>
<VERS>Il receut bien l'advis d'un docte mechanique</VERS>
<VERS>Qui, voulant épargner la despence publique,</VERS>
<VERS>Monstra comme on pouvoit transporter quantité</VERS>
<VERS>De colonnes de marbre avec facilité,</VERS>
<VERS>Et sans y employer la peine de tant d'hommes,</VERS>
<VERS>D'argent pour les payer assez notables sommes;</VERS>
<VERS>Il le recompensa de son invention,</VERS>
<VERS>Recognut son esprit et sa perfection,</VERS>
<VERS>En ces mots : " je voy bien que tu est treshabile,</VERS>
<VERS>Mais laisse moy nourrir les pauvres de la ville. "</VERS>
<VERS>Il n'est rien de si vray que des grands bastimens</VERS>
<VERS>Apportent au public, outre les ornemens,</VERS>
<VERS>Plusieurs commoditez; ils nourrissent maint homme</VERS>
<VERS>Du menu populas, qui jeusne quand il chomme.</VERS>
<VERS>Homere surnomma les venerables roys</VERS>
<VERS>Pasteurs de leurs subjects et gardiens des loys.</VERS>
<VERS>Madame, si j'estois un plus grand personage,</VERS>
<VERS>Un plus vaillant rimeur, j'en dirois d'avantage;</VERS>
<VERS>Je n'ay veu qu'une fois ce magnifique hostel,</VERS>
<VERS>En presentant ces vers, ou ces voeux, sur l'autel</VERS>
<VERS>Que vous y bastissez à vostre auguste gloire,</VERS>
<VERS>Dans le plus sacré lieu du temple de memoire.</VERS>
<VERS>Si je ne m'en estois dignement aquitté,</VERS>
<VERS>Vous prendrez pour l'effect la bonne volonté;</VERS>
<VERS>Quelque autre me suivra dont la maniere haute,</VERS>
<VERS>Pensant me corriger, r'abillera ma faute.</VERS>
</STROPHE>
</CORPS>
</POEME>


<POEME>
<TITRE>
SATIRE IV
</TITRE>
<AUTRE>
À monseigneur le Duc De Nevers.
</AUTRE>
<CORPS>
<STROPHE>
<VERS>Il n'est rien si certain, grand prince, que le cuivre</VERS>
<VERS>N'a pas tant de pouvoir à faire un homme vivre</VERS>
<VERS>Qu'un morceau de papier d'un docte barboüillé</VERS>
<VERS>Qui dans l'eau d'Helicon ses levres a mouillé.</VERS>
<VERS>Moy qui ne l'ay pas fait, si j'avois, par nature,</VERS>
<VERS>Qui fait l'homme poëte, ou par cas d'avanture,</VERS>
<VERS>Aussi bien rencontré comme un plus brave autheur,</VERS>
<VERS>Vous n'en devez pas moins estimer mon labeur.</VERS>
<VERS>Le temps a devoré les oeuvres de Nestocle,</VERS>
<VERS>Pythagore, Eupranor, Polyclet et Patrocle,</VERS>
<VERS>De Lysippe, Alexis, Pyromac, Hegias,</VERS>
<VERS>Callon, Lacon, Miron, Timocle, Gorgias.</VERS>
<VERS>Ce gourmand a mangé tous les tableaux d'Apelle.</VERS>
<VERS>Que luy sert, aux enfers, crier qu'il en apelle,</VERS>
<VERS>Puis qu'il n'y a remede, et n'y en peut avoir,</VERS>
<VERS>Par des lettres royaux, encontre son pouvoir;</VERS>
<VERS>Puis qu'en son mouvement les roys mesmes il tuë;</VERS>
<VERS>Qu'invisible il maigrit et ronge une statuë,</VERS>
<VERS>La tronque et la mutile en diverses façons;</VERS>
<VERS>Puisque c'est luy qui fait travailler les maçons,</VERS>
<VERS>Et avecques sa faux de la besongne taille,</VERS>
<VERS>Tantost en abbatant un grand pan de muraille,</VERS>
<VERS>Tantost en ruinant les temples et autels,</VERS>
<VERS>Les villes et chasteaux, les superbes hostels,</VERS>
<VERS>Et n'est rien icy bas qu'au vray l'on puisse dire</VERS>
<VERS>Purement affranchi des loix de son empire,</VERS>
<VERS>Que les livres, et ce dont vous vous repaissez,</VERS>
<VERS>Qui rend dedans nos coeurs vivans les trépassez,</VERS>
<VERS>Ce nectar savoureux, cette douce ambrosie,</VERS>
<VERS>L'honneur, unique objet de vostre fantaizie?</VERS>
</STROPHE>
<STROPHE>
<VERS>C'est le poinct qui vous rend estimé parmy nous,</VERS>
<VERS>Qui fait que vous avez quantité de jaloux,</VERS>
<VERS>De sorte que l'on peut, en vous loüant en France,</VERS>
<VERS>Où vostre vertu luit, tomber dans l'imprudence</VERS>
<VERS>D'un qui pensoit avoir trouvé la pie au nic</VERS>
<VERS>En faisant d'Herculés un grand panegyric.</VERS>
<VERS>Dieu sçait s'il fut sifflé des auditeurs habiles,</VERS>
<VERS>Et si ce ne fut pas à luy de faire giles.</VERS>
<VERS>Ils l'eussent lapidé cependant sans raison;</VERS>
<VERS>Rien n'a si mauvais goust qu'un los hors de saison.</VERS>
<VERS>Tant s'en faut qu'avec art il puisse estre agreable</VERS>
<VERS>Qu'à ceux qui ont bon nez il put come le diable.</VERS>
<VERS>Mais, quand je ne craindrois de faire ce peché,</VERS>
<VERS>Je ne me trouverois d'ailleurs moins empesché;</VERS>
<VERS>Car d'un riche subject la trop grande abondance</VERS>
<VERS>Pourroit à mon cerveau produire l'indigence,</VERS>
<VERS>Telle qu'il me faudroit tout ordre renverser,</VERS>
<VERS>Ne sçachant bonnement par quel bout commencer.</VERS>
<VERS>Et, puisque vos vertus sont entre elles égales,</VERS>
<VERS>Suivant un vieux brocard, c'est ferrer les cigales,</VERS>
<VERS>Abuzer le tapis et perdre son loisir,</VERS>
<VERS>Voire leur faire tort, de penser en choisir</VERS>
<VERS>Quelcune en si grand nombre et des autres se taire;</VERS>
<VERS>À toutes de Caesar faudroit un commentaire.</VERS>
<VERS>Sur ces difficultez, ma resolution</VERS>
<VERS>Est d'observer icy cette discretion,</VERS>
<VERS>Que je feray cognoistre, en gardant le silence,</VERS>
<VERS>Les voeux que dans mon coeur cache la reverence,</VERS>
<VERS>Que je veux marier ces satyriques vers</VERS>
<VERS>Aux doux accents qu'echo rend, par tout l'univers,</VERS>
<VERS>De vostre renommée, aux cavalliers cogneuë,</VERS>
<VERS>Et qui, legere, vole au dessus de la nuë;</VERS>
<VERS>Vous publiant benin, vaillant, devotieux,</VERS>
<VERS>Qui, semblant estre icy, vivez dedans les cieux;</VERS>
<VERS>Qui suivez la vertu, qui fuyez la malice,</VERS>
<VERS>Qui cherchez d'avancer la chrestienne milice,</VERS>
<VERS>Par un ordre nouveau du s. Pere approuvé,</VERS>
<VERS>Dont le zele sera par le tens éprouvé.</VERS>
<VERS>J'oi degoizer monsieur qui a la bouche fraische,</VERS>
<VERS>Qui, faineant qu'il est, des faicts de Dieu s'empesche,</VERS>
<VERS>En cruble les raisons, en dit l'evenement;</VERS>
<VERS>Il ne luy manque rien qu'un peu de jugement.</VERS>
<VERS>Tandis qu'on parle mal il n'est que de bien faire;</VERS>
<VERS>Ce n'est pas d'aujourd'huy qu'on oit un asne braire.</VERS>
<VERS>Que d'asnes à Paris aussi bien qu'à Lion,</VERS>
<VERS>Vestus, pour decevoir, de la peau du lion!</VERS>
<VERS>Vous diriez, à les voir, qu'ils sont cela qu'ils semblent,</VERS>
<VERS>Mais, au premier subject, comme la fueille ils tremblent;</VERS>
<VERS>Ils se font reverer aux autres animaux,</VERS>
<VERS>Et soubs ce faux manteau leur font tout plein de maux;</VERS>
<VERS>Mais le renard, plus caut, leurs finesses descouvre,</VERS>
<VERS>Et aux moins advisez la voye au salut ouvre.</VERS>
<VERS>N'estoit le rang, la mine, ou le sang, ou l'habit,</VERS>
<VERS>Les fadeses de cour n'auroient si prompt debit.</VERS>
<VERS>Le harnois du cheval plusieurs vices recelle;</VERS>
<VERS>De peur de s'y tromper, il le faut voir sans selle.</VERS>
<VERS>Les nobles des villains qui pourroit separer,</VERS>
<VERS>Si à leur bon plaisir ils vouloient se parer</VERS>
<VERS>L'un et l'autre à qui mieux, et brider la moustache?</VERS>
<VERS>Il ne faut qu'au dimanche entrer à S Eustache;</VERS>
<VERS>Vous verrés les bourgeois, voire les artisans,</VERS>
<VERS>Tant ils sont bien vestus, paroistre courtisans.</VERS>
<VERS>Les ornemens des dieux en nos jours on profane;</VERS>
<VERS>Aujourd'huy les coquins ont des manteaux de pane.</VERS>
</STROPHE>
<STROPHE>
<VERS>Il faut icy crier : " à l'aide, mes amis! "</VERS>
<VERS>Et que pourront porter ces mignons de commis,</VERS>
<VERS>Pour monstrer par l'habit qu'ils ont plus de pistoles?</VERS>
<VERS>On voit l'homme par là, mais non par les paroles.</VERS>
<VERS>Quand vous sçauriés l'hebreu, le grec et le latin,</VERS>
<VERS>Si vous n'estes parfois habillé de satin,</VERS>
<VERS>Ma foy, l'on vous fera bien souvent maigre feste.</VERS>
<VERS>Selon que sa peau vaut, on estime la beste.</VERS>
<VERS>Par ainsi font les grands aux petits familiers,</VERS>
<VERS>France, Messire Jean avec ses escoliers.</VERS>
<VERS>Ô! Combien d'autres maux nous cause ce desordre!</VERS>
<VERS>Si j'avois bonnes dens, je le voudrois bien mordre!</VERS>
<VERS>Du luxe la disette, et cette faim d'avoir</VERS>
<VERS>Qui met souvent les coeurs hors des gons du devoir,</VERS>
<VERS>Qui fait que parmy nous y a mainte ame double;</VERS>
<VERS>Et puis on dit qu'il n'est que pescher en eau trouble.</VERS>
<VERS>À cause des habits, on ne peut faire chois,</VERS>
<VERS>Entre les courtisans, des venerables rois,</VERS>
<VERS>Sinon que la nature, artiste en ses ouvrages,</VERS>
<VERS>Seme certains rayons sur leurs sacrez visages,</VERS>
<VERS>Et sur le vostre aussi, qui éblouissent l'oeil</VERS>
<VERS>Des mortels, aussi bien comme ceux du soleil;</VERS>
<VERS>Astre qui communique aux aigles de l'empire</VERS>
<VERS>Cette grande clairté que nous voyons reluire</VERS>
<VERS>Autour de vostre corps, son plus bel ornement,</VERS>
<VERS>Et, tout ainsi qu'au ciel, luy sert d'habillement.</VERS>
</STROPHE>
<STROPHE>
<VERS>C'est cela, monseigneur, qui dit sans astrologues</VERS>
<VERS>Que vous estes issu des grands paleologues.</VERS>
<VERS>Ce port majestueux, ce grave doux maintien,</VERS>
<VERS>Ces mouvemens reglez, ce royal entretien,</VERS>
<VERS>Font bien voir aux bons yeux quelle est vostre naissance.</VERS>
<VERS>Mais, muse, sçais tu bien que ce prince nous tance,</VERS>
<VERS>Et que ses bonnes moeurs il desire cacher.</VERS>
<VERS>Ne paranimphons plus, de peur de le fascher.</VERS>
</STROPHE>
</CORPS>
</POEME>



<POEME>
<TITRE>
SATIRE V
</TITRE>
<AUTRE>
Mariage.
</AUTRE>
<CORPS>
<STROPHE>
<VERS>Sur ta difficulté j'ay trouvé la response;</VERS>
<VERS>Prens la pour un advis ou pour une semonse,</VERS>
<VERS>Il ne m'en chaut d'un zest; en disant verité,</VERS>
<VERS>De ce que je te doi je me suis aquité;</VERS>
<VERS>Mes pensées ne sont ny hautes ny subtiles,</VERS>
<VERS>Mais bien en ce subject les fueilles des sybilles.</VERS>
<VERS>L'homme seroit bien fin qui m'y prendroit sans vert.</VERS>
</STROPHE>
<STROPHE>
<VERS>D'ailleurs à mes amis je parle à coeur ouvert,</VERS>
<VERS>Et ne suis point de ceux qui leur flattent l'oreille,</VERS>
<VERS>Qui, pour les decevoir, leur rit à la pareille.</VERS>
<VERS>Tu te veux marier estant desja grison;</VERS>
<VERS>Tu aurois plus tost fait de te mettre en prison,</VERS>
<VERS>De passer le guichet, d'entrer en vive geole.</VERS>
<VERS>Ta maistresse t'endort, te coëffe et te cageole;</VERS>
<VERS>Ce n'est, quand à present, qu'amours et que ferveurs;</VERS>
<VERS>Ses propos sont de miel, c'est la mesme faveur,</VERS>
<VERS>Son haleine sent mieux que les fleurs de nos prées,</VERS>
<VERS>Son geste est humble, honneste, et ses façons sucrées;</VERS>
<VERS>Mais tout cela n'est rien qu'un art et un traffic;</VERS>
<VERS>Car la femme est d'humeur semblable au basilic,</VERS>
<VERS>Qui picque en chatoüillant; au dehors c'est un ange.</VERS>
<VERS>Quand j'aurois le pinceau du brave Michel Ange,</VERS>
<VERS>Ou la plume d'Homere et tout l'esprit des grecs,</VERS>
<VERS>Je ne ferois sinon amasser des regrets,</VERS>
<VERS>Si j'employois mon tens à la vouloir depeindre;</VERS>
<VERS>Jamais à ce degré je ne pourrois atteindre.</VERS>
<VERS>Je sens bien ce que c'est, moy qui suis au collier,</VERS>
<VERS>Mais je suis à l'escrire un petit escholier;</VERS>
<VERS>C'est où Messire Jean mangea son breviaire,</VERS>
<VERS>C'est où l'art est quinaut auprés de la matiere,</VERS>
<VERS>Qui le passe d'autant que le plus haut des cieux</VERS>
<VERS>Ces corps qui à grand peine apparroissent aux yeux,</VERS>
<VERS>Dont le monde fut fait au dire d'Epicure,</VERS>
<VERS>Qui crioit que les dieux des hommes n'avoient cure,</VERS>
<VERS>Et qu'ils vivoient oisifs en toute seureté;</VERS>
<VERS>Les livres de Moyse il n'avoit fueilleté.</VERS>
</STROPHE>
<STROPHE>
<VERS>Quiconque est desireux d'entrer au mariage</VERS>
<VERS>Entreprend, mon amy, de faire un long voyage;</VERS>
<VERS>D'heureux et franc qu'il est, il veut s'embarasser,</VERS>
<VERS>Il cerche des procés à jamais ne cesser,</VERS>
<VERS>Que le lict tire à soy comme la paille l'ambre;</VERS>
<VERS>Il en feroit plus tost dessus le pot de chambre;</VERS>
<VERS>Quant au jour, il se passe ainsi qu'il plaist à Dieu.</VERS>
<VERS>Qui prend femme peut bien aux plaisirs dire adieu;</VERS>
<VERS>Il se pert, il se tuë, il se met à la géne,</VERS>
<VERS>Il attache à son col une bien longue chéne;</VERS>
<VERS>Il renonce à soy mesme, il devient tout d'autruy.</VERS>
<VERS>Demande à ton voisin, je m'en rapporte à luy.</VERS>
<VERS>Qui prend femme se vend; il se donne, il s'engage,</VERS>
<VERS>Il court à son malheur, il cerche son dommage;</VERS>
<VERS>De sain et sauf qu'il est, il poursuit des douleurs,</VERS>
<VERS>Il se met au carquan, il se livre aux voleurs,</VERS>
<VERS>Il se brouille, il s'embrene, il gaste son mystere,</VERS>
<VERS>Il se rend aux appas d'une belle misere.</VERS>
<VERS>En lieu de se moucher, il s'arrache le nez;</VERS>
<VERS>Pensant que ses beaux jours de la paix soient bornez,</VERS>
<VERS>Il seme en sa maison une guerre civile;</VERS>
<VERS>Il ne luy vient que croix, encor qu'il prenne pile;</VERS>
<VERS>Il s'englue, il s'empestre, il s'enferre, il se point,</VERS>
<VERS>Il chausse des souliers qui sont trop cours d'un point;</VERS>
<VERS>Pensant s'accomoder et se mettre à son aize,</VERS>
<VERS>Il chet, comme l'on dit, de la poisle en la braize;</VERS>
<VERS>Il se met de bon gré entre mains de sergens;</VERS>
<VERS>La femme et eux sont faits pour tourmenter les gens;</VERS>
<VERS>Mais, pour n'en point mentir, tous deux sont necessaires,</VERS>
<VERS>L'une à coudre et filer, l'autre pour les affaires.</VERS>
<VERS>Croyant prendre une femme, on est bien souvent pris;</VERS>
<VERS>C'est un des passetens de l'enfant de Cypris,</VERS>
<VERS>Qui sçait bander les yeux d'une genereuse ame,</VERS>
<VERS>Affin qu'elle consente au vouloir de sa flame.</VERS>
</STROPHE>
<STROPHE>
<VERS>Il y a bien vingt ans que j'y fu bien pipé;</VERS>
<VERS>Jamais pauvre vilain ne fut mieux attrapé.</VERS>
<VERS>Tu cognois les façons de nostre mesnagere,</VERS>
<VERS>Qui fait que je me couche et me leve en cholere,</VERS>
<VERS>Qui ne veut voir chez moy, pour boire et pour manger,</VERS>
<VERS>Ny Gautier ny Guerguille, en deussay je enrager;</VERS>
<VERS>Qui controlle mes jeux, mes yeux, mes pourmenades,</VERS>
<VERS>Qui faict autant de bruict que toutes les menades,</VERS>
<VERS>Qui danse, chante, rit et pleure en un instant,</VERS>
<VERS>Groumele qu'à l'aimer je suis trop inconstant;</VERS>
<VERS>Qui souffre plus d'ennuy, par vaine jalousie,</VERS>
<VERS>Que ce pauvre escuyer dont la terre est saisie</VERS>
<VERS>Pour cent escus qu'il doit il y a bien dix ans,</VERS>
<VERS>Et pour vivre d'ailleurs n'a moyens suffisans.</VERS>
<VERS>Ma fortune ce jour avoit pris un clystere,</VERS>
<VERS>Qu'elle jetta sur moy, je ne m'en sçaurois taire;</VERS>
<VERS>Le silence d'ailleurs ne m'apporte aucun bien,</VERS>
<VERS>Ny mon lasche babil ne me guerit de rien.</VERS>
<VERS>J'ay beau luy remontrer que c'est d'obeïssance,</VERS>
<VERS>Que par nostre coustume elle est en ma puissance,</VERS>
<VERS>Qu'il ne luy suffit pas, ainsi qu'un bon miroir</VERS>
<VERS>Dont la glace est unie, au dehors recevoir</VERS>
<VERS>L'object de mes desirs; qu'il doit en son coeur estre</VERS>
<VERS>Profondement gravé; bref, que je suis le mestre.</VERS>
</STROPHE>
<STROPHE>
<VERS>Je n'use que ma langue en ce fascheux discours,</VERS>
<VERS>Et je sens bien qu'il faut que le mal ait son cours.</VERS>
<VERS>La femme a cet humeur : tant plus on luy resiste,</VERS>
<VERS>Comme ces bons plaideurs tant plus elle persiste,</VERS>
<VERS>Tant plus elle conteste, et jamais ne se rend;</VERS>
<VERS>Elle fait par dépit tout ce qu'on luy deffend.</VERS>
<VERS>Son desir est sa loy, sa passion son juge,</VERS>
<VERS>En affaire douteux l'audace est son refuge.</VERS>
<VERS>Elle est plus dangereuse au fort de son courroux,</VERS>
<VERS>Plus aspre à se vanger, que n'est un lion roux.</VERS>
<VERS>Elle veut achever toutes ses entreprises,</VERS>
<VERS>Elle en va faire voeux dans toutes les eglises,</VERS>
<VERS>Des voeux tant éloignez des reigles du devoir</VERS>
<VERS>Que le ciel indigné ne les veut recevoir.</VERS>
<VERS>L'un parle de poison, et l'autre d'amourettes;</VERS>
<VERS>Qu'elles puissent durer, et qu'elles soient secrettes;</VERS>
<VERS>Qu'elle aime sans aimer, avec discretion;</VERS>
<VERS>Qu'elle aye tout pouvoir sur son affection</VERS>
<VERS>Pour quitter ou reprendre une amour delaissée,</VERS>
<VERS>Et que jamais de feindre elle ne soit lassée;</VERS>
<VERS>Que ses yeux et son front soient au bien composez;</VERS>
<VERS>Ses propos, ses desseins, tellement disposez</VERS>
<VERS>Que tous les medecins et les apoticaires,</VERS>
<VERS>Qu'Argus mesme ne peut voir clair à ses affaires;</VERS>
<VERS>Qu'elle puisse rouler en toute liberté;</VERS>
<VERS>Qu'en ne reffusant rien à sa lubricité,</VERS>
<VERS>En prenant les plaisirs de la chair à son aize,</VERS>
<VERS>Elle aye aussi bon bruict que la Dame D'Epheze;</VERS>
<VERS>Que son vilain mary n'en devienne jalous;</VERS>
<VERS>Que ses jambes plustost soient mangées des loups;</VERS>
<VERS>L'autre de vanité, d'orgueil et de licence,</VERS>
<VERS>De dances, de balets et de rejouissance.</VERS>
<VERS>L'autre de la beauté, d'embonpoint, d'affiquets,</VERS>
<VERS>De perles, de rubis, d'or, et de bons banquets,</VERS>
<VERS>De paroistre en soleil, et que ce soit un crime</VERS>
<VERS>De ne la pas loger en la plus haute estime;</VERS>
<VERS>Qu'on ne parle que d'elle au milieu de la cour;</VERS>
<VERS>Qu'elle soit reputée un miracle d'amour,</VERS>
<VERS>L'honneur de son pays, la lumiere des belles;</VERS>
<VERS>Que les plus continens luy offrent des chandelles.</VERS>
<VERS>Car ce sexe sur tout est tres-ambitieux,</VERS>
<VERS>Prodigue tout ensemble et avaritieux;</VERS>
<VERS>Il se vend pour fournir au luxe et aux delices;</VERS>
<VERS>Les plus grandes vertus, à son goust, sont ses vices.</VERS>
</STROPHE>
<STROPHE>
<VERS>Il sçait bien quand il faut mortifier son taint,</VERS>
<VERS>Ouir messes, jeusner, contrefaire le saint,</VERS>
<VERS>D'autant qu'au lieu de force il est garny de ruze;</VERS>
<VERS>Toutefois, s'il se trompe, aux contracts, on l'excuze,</VERS>
<VERS>Dedans le parlement, et dans les autres cours,</VERS>
<VERS>Et, s'il tombe à l'envers, il a les talons cours.</VERS>
<VERS>C'est pourquoy les cocus dont la France est farcie,</VERS>
<VERS>L'Espagne, l'Angleterre et toute l'Italie,</VERS>
<VERS>Sçavent si bien garder le silence, de peur</VERS>
<VERS>Que, s'ils ouvrent la bouche, ils perdent leur honneur.</VERS>
<VERS>Mettez les sur les rangs, ils rechangent de note;</VERS>
<VERS>Parlez leur de catin, ils ont ouy Charlotte.</VERS>
<VERS>À tourner la truye au foin ils sont bien duis.</VERS>
<VERS>Le diable, outre cela, n'est tousjours à un huis.</VERS>
<VERS>Ils ont des compagnons, c'est ce qui les console,</VERS>
<VERS>Ils n'en plaideront pas, je t'en donne parole.</VERS>
<VERS>J'entens les advisez qui sçavent mieux que c'est,</VERS>
<VERS>Et qui ne veulent pas l'estre par un arrest,</VERS>
<VERS>Qui demeure tousjours, qu'un greffier enregistre,</VERS>
<VERS>Qui dans une famille est un infame tiltre;</VERS>
<VERS>Ce qui est fait est fait : or la dexterité</VERS>
<VERS>Gist à faire vertu de la necessité.</VERS>
<VERS>Claude fut bien contraint de souffrir Messaline,</VERS>
<VERS>Qui remportoit souvent à la couche divine</VERS>
<VERS>Les odeurs du bordel; Marc Aurelle a vescu</VERS>
<VERS>Joignant aux grands surnoms le surnom de cocu.</VERS>
</STROPHE>
<STROPHE>
<VERS>Ces dieux mortels ont pris leur mal en patience,</VERS>
<VERS>Et toy, qui es un rien, tu en feras instance?</VERS>
<VERS>Toubeau, mon ami doux, ne prens cecy pour toy,</VERS>
<VERS>C'est pour Jean qui ne peut, et peut-estre pour moy;</VERS>
<VERS>Non que jusques icy j'aye eu mal à la teste;</VERS>
<VERS>Mais l'homme est au milieu de l'ange et de la beste,</VERS>
<VERS>Subject à tous malheurs et à tous accidans,</VERS>
<VERS>Non plus un laboureur qu'un grave presidant,</VERS>
<VERS>Qu'un roy, qu'un empereur; ma femme comme un autre</VERS>
<VERS>Peut aussi m'enfiler en la grand'patenostre.</VERS>
<VERS>Je n'ay pas resolu, t'envoyant mon advis,</VERS>
<VERS>Dressé, comme tu vois, en forme de devis,</VERS>
<VERS>D'escrire tout au long l'histoire de nos dames;</VERS>
<VERS>J'aurois peur d'amortir l'ardeur des vives flames</VERS>
<VERS>Dont ton coeur est épris, et pecher contre amour,</VERS>
<VERS>Si tu as arresté de cuire à nostre four,</VERS>
<VERS>De vivre sous l'hymen, de porter sa livrée.</VERS>
<VERS>Si déja dans le ciel la chance en est livrée,</VERS>
<VERS>Si mesme ton bon ange au contract a signé,</VERS>
<VERS>Cest assez attendu, cest assez tastonné,</VERS>
<VERS>Et c'est hors de saison tirer le cul arriere.</VERS>
<VERS>Quoy qu'en puisse advenir, il faut passer carriere.</VERS>
</STROPHE>
<STROPHE>
<VERS>Au fond, le mariage est un grand sacrement.</VERS>
<VERS>En l'eglise et en Christ, dés le commencement,</VERS>
<VERS>Il fut institué, depeur que nostre race,</VERS>
<VERS>Si l'homme vivoit seul, par le tens ne s'efface.</VERS>
<VERS>La femme est sa compagne, il la doit bien cherir;</VERS>
<VERS>Elle aussy à son tour est pour le secourir;</VERS>
<VERS>Quoy que nous en disions, elle a de bonnes heures;</VERS>
<VERS>Tel en médit ainsi que le renard des meures,</VERS>
<VERS>Pour n'avoir sceu gaigner la parfaicte amitié</VERS>
<VERS>De celle qu'il taschoit de faire sa moitié.</VERS>
<VERS>Ma foy, nous y serions un peu trop à nostre aise,</VERS>
<VERS>Si la femme n'estoit de nature mauvaise;</VERS>
<VERS>Nous, à nous bien priser, ne valons guere mieux,</VERS>
<VERS>Mais aux fautes d'autruy nous avons de grands yeux,</VERS>
<VERS>Et puis nous en avons de taupe à voir les nostres.</VERS>
<VERS>Nous, disoit Jeanne à Jean, sommes de bons apostres;</VERS>
<VERS>Comme asnes au marché nous nous entregrattons,</VERS>
<VERS>Nous approuvons nos moeurs, nos vices nous flattons,</VERS>
<VERS>Nous avons le pouvoir, nous gouvernons les villes;</VERS>
<VERS>À nostre jugement, nous sommes tres-habiles,</VERS>
<VERS>En guerre, à la maison, au conseil, à la cour;</VERS>
<VERS>Dieu, tant nous sommes bons, nous en doit de retour.</VERS>
<VERS>Il est temps de finir, j'auroi peur que ma verve,</VERS>
<VERS>Qui tousjours mesme ton fantasque ne conserve,</VERS>
<VERS>Ne loüast à la fin ce qu'au commencement</VERS>
<VERS>Ell'a mis au rabais, et que ce changement</VERS>
<VERS>Fist dire qu'au hazard mes propos je debite,</VERS>
<VERS>Que je les couche icy sans ordre et sans eslite,</VERS>
<VERS>Que je sui bien plustost le cours de mon humeur,</VERS>
<VERS>Comme un homme qui n'a l'esprit encore meur,</VERS>
<VERS>Ni des raisons assez pour dorer son ouvrage.</VERS>
<VERS>Vrayement je ne suis pas si affamé de nom</VERS>
<VERS>Pour me mettre en maillot; si j'ai quelque renom</VERS>
<VERS>Entre mes familiers, c'est où je ne me fie;</VERS>
<VERS>J'ay trop appris que c'est par ma philosophie.</VERS>
</STROPHE>
<STROPHE>
<VERS>C'est ce qu'on ne doit pas entre ses biens conter,</VERS>
<VERS>Pour ce qu'à tous momens on le nous peut oster.</VERS>
<VERS>Arrive qui pourra, j'auray l'ame contente,</VERS>
<VERS>Pourveu qu'en escrivant quelque chose j'invente</VERS>
<VERS>Qui soit au goust de tous, et qui serve au public.</VERS>
<VERS>Jamais je n'eu le coeur aux biens ny au traffic.</VERS>
<VERS>Tout mon contentement repose dans un livre</VERS>
<VERS>Qui à si peu de frais monstre comme il faut vivre,</VERS>
<VERS>Et quel chemin on doit tenir en ces bas lieux</VERS>
<VERS>Pour parvenir un jour à la gloire des cieux.</VERS>
<VERS>J'ay leu dedans Sainct Paul, affin que je retourne</VERS>
<VERS>À mon premier propos, qu'une femme en détourne;</VERS>
<VERS>Cependant qu'on luy plaist, qu'on suit sa volonté,</VERS>
<VERS>Le service de Dieu n'est plus à rien conté.</VERS>
<VERS>Nous oublions le ciel, où se font les tonnerres,</VERS>
<VERS>Pour acquerir icy des rentes et des terres,</VERS>
<VERS>Qui rapportent foin, vin, bois et blé en saison.</VERS>
<VERS>Nous desirons sortir d'une belle maison,</VERS>
<VERS>Avancer nos enfans, et les faire paroistre;</VERS>
<VERS>À ce joly dessein nous nous servons du cloistre,</VERS>
<VERS>Il y en faut jetter si le nombre est trop grand,</VERS>
<VERS>Car il faut beluter, soit à bis ou à blanc;</VERS>
<VERS>Il faut estre quelqu'un, sur tout que la bourgeoise,</VERS>
<VERS>Soit elle de Paris ou d'auprés de Pontoise,</VERS>
<VERS>Ponne dessus ses oeufs. Je m'en rapporte à toy,</VERS>
<VERS>Marie toy demain s'il ne tient plus qu'à moy;</VERS>
<VERS>Dieu mercy qu'à mes yeux toutes choses sont belles,</VERS>
<VERS>Et que je suis du bois dont on faict les vielles.</VERS>
</STROPHE>
</CORPS>
</POEME>

<POEME>
<TITRE>
SATIRE VI
</TITRE>
<AUTRE>
À monseigneur le Comte De Choisy.
</AUTRE>
<CORPS>
<STROPHE>
<VERS>Non, ce n'ont pas esté les livres d'Aristote,</VERS>
<VERS>De son maistre Platon, ny du vieux Herodote,</VERS>
<VERS>Encor moins de Virgile ou d'Ovide Nason,</VERS>
<VERS>Peut estre n'a ce esté le sens ny la raison,</VERS>
<VERS>Qui m'ont faict rimailler à la nouvelle mode,</VERS>
<VERS>Delaissant pour un temps mon digeste et mon code.</VERS>
<VERS>Quoy donc? Interrogez tant seulement vos yeux,</VERS>
<VERS>Voyez ce qui se faict sous la voûte des cieux,</VERS>
<VERS>Et, si vous demeurez au royaume de France,</VERS>
<VERS>Considerez un peu de quelle violance</VERS>
<VERS>Et avec quel credit y regnent les abus.</VERS>
</STROPHE>
<STROPHE>
<VERS>Quand vous n'auriez jamais imaginé Phoebus,</VERS>
<VERS>Quand vous n'auriez masché ny laurier ny lierre,</VERS>
<VERS>Quand vous seriez pestris de la plus dure pierre,</VERS>
<VERS>Non des quatre elemens comme nous sommes tous,</VERS>
<VERS>Pourveu que vous fussiez capable de courrous,</VERS>
<VERS>Vous feriez de bons vers. Moy, sur qui un poëte</VERS>
<VERS>Vole comme feroit l'aigle sur l'alouete,</VERS>
<VERS>Je ne dois mon ozer qu'au subject abondant;</VERS>
<VERS>Si j'avoi le genie au vouloir respondant,</VERS>
<VERS>Dieu sçait si je plaindrois mes veilles et ma peine,</VERS>
<VERS>Si je ferois sonner le rivage de Seine.</VERS>
<VERS>Hyle, hyle qui fut à son tour favorit,</VERS>
<VERS>Qu'Hercide justement pour sa beauté cherit,</VERS>
<VERS>Le ciel, par trop jaloux de ce qui nous honore,</VERS>
<VERS>L'a ravi pour marquer le jour avec l'aurore.</VERS>
<VERS>La fleur naist et si meurt en un jour du printens,</VERS>
<VERS>Ce qui a de l'excés ne dure pas long-temps.</VERS>
<VERS>Les mayennes, fronsacs, les beuverons, les termes,</VERS>
<VERS>Pour estre trop vaillans, n'ont pas vescu longs termes.</VERS>
<VERS>Il faut estre poltron pour vivre longuement,</VERS>
<VERS>Il faut estre homme lourd et sans entendement,</VERS>
<VERS>Il faut estre un niais, un asne à courte oreille,</VERS>
<VERS>Pour vivre aage de cerf, de chesne ou de corneille;</VERS>
<VERS>Il ne faut estre né que pour boire et manger;</VERS>
<VERS>Mais, pour faire fortune, il faut estre estranger;</VERS>
<VERS>C'est ce qui fait l'honneur, la grace, les merites,</VERS>
<VERS>C'est ce qui fait nommer ceux-là des hypolites</VERS>
<VERS>Et les bellerophons; n'en soyons ebays,</VERS>
<VERS>Nous qui avons teté les femmes du pays;</VERS>
<VERS>On cognoist nos parens, on cognoist nos villages,</VERS>
<VERS>On ne reçoit icy que les nouveaux visages,</VERS>
<VERS>Et doit on aussi peu s'emouvoir de ce goust</VERS>
<VERS>Que de voir des chaleurs au milieu du mois d'aoust,</VERS>
<VERS>Des guilées en mars, en fevrier des neges,</VERS>
<VERS>Que de voir des faquins plantez dans les maneges.</VERS>
</STROPHE>
<STROPHE>
<VERS>Il n'est que de juger les choses comme il faut.</VERS>
<VERS>Heureux trois fois celuy qui cognoist son deffaut</VERS>
<VERS>Et la valeur d'autruy, qui sçait tenir mesure,</VERS>
<VERS>Qui se laisse conduire au vouloir de nature,</VERS>
<VERS>Qui porte doucement les erreurs qui ont cours,</VERS>
<VERS>Voyant que les humains ne vivent par discours,</VERS>
<VERS>Que les malheurs sont faits seulement pour les sages,</VERS>
<VERS>Qu'en dépit de Charon la sottise a des pages.</VERS>
<VERS>Qui sçait de la raison borner tous ses desirs,</VERS>
<VERS>Qui sçait à quoy l'on doit employer ses loysirs,</VERS>
<VERS>Ne se trouble de rien, et croit que ceste vie,</VERS>
<VERS>À bien philosopher, est une comedie;</VERS>
<VERS>Que chaque homme icy bas y jouë son rolet,</VERS>
<VERS>L'un de roi, d'empereur, et l'autre de valet;</VERS>
<VERS>Qu'il n'importe pas quoy, pourveu qu'on s'en acquitte;</VERS>
<VERS>Les tiltres relevez ne font pas le merite,</VERS>
<VERS>Les vrays biens ne sont pas d'estre appelé marquis,</VERS>
<VERS>Jouir de ses amours, manger les mets exquis</VERS>
<VERS>Qui furent figurez par les dous fruicts des lottes;</VERS>
<VERS>Il faut purger son ame, et la tirer des crottes,</VERS>
<VERS>Il la faut dégager des terrestres objects,</VERS>
<VERS>Pour sa condition trop vils et trop abjects.</VERS>
</STROPHE>
<STROPHE>
<VERS>Puisque Dieu l'a souflée, elle est toute divine,</VERS>
<VERS>Elle doit donc sentir l'air de cette origine,</VERS>
<VERS>Et le musc et le myr de la bouche de Dieu;</VERS>
<VERS>Elle ne doit agir que dans ce beau milieu,</VERS>
<VERS>Tant cerché, tant chery de la philosophie,</VERS>
<VERS>Qui fait durer les bons en dépit de l'envie.</VERS>
<VERS>Il s'en faut retourner d'où nous sommes venus;</VERS>
<VERS>Les riches laisseront leurs amples revenus,</VERS>
<VERS>Leurs palais, leurs thresors, leur vanité, leur gloire,</VERS>
<VERS>Et les pauvres aux cieux le nectar iront boire.</VERS>
<VERS>Monsieur, obligez moy que je vous die encor</VERS>
<VERS>Que tout ce qui esclate et qui luit n'est pas or;</VERS>
<VERS>Ne boivez pas l'erreur du commun populaire,</VERS>
<VERS>N'écoutez les flatteurs qui ne visent qu'à plaire;</VERS>
<VERS>Ce discours n'est pas sain, qui dit que le bon heur</VERS>
<VERS>Consiste à posseder richesses et honneur,</VERS>
<VERS>Estre mignon des roys, avoir des advantages;</VERS>
<VERS>Ceux là tant seulement sont heureux qui sont sages,</VERS>
<VERS>Qui observent les loix, qui ayment verité,</VERS>
<VERS>Qui envers le prochain brulent de charité,</VERS>
<VERS>Et qui sans passion nomment prochains tous hommes,</VERS>
<VERS>Soient gascons, angevins, ou du païs des pommes,</VERS>
<VERS>Chynois, italiens, turcs, mores ou romains,</VERS>
<VERS>Qui comme bons chrestiens sont courtois et humains,</VERS>
<VERS>Qui pour rien ne voudroient faire tort à personne,</VERS>
<VERS>Non pas mesme voler l'argent de la couronne,</VERS>
<VERS>Comme ceux qu'aujourd'huy l'on nomme beaus esprits,</VERS>
<VERS>Fussent-ils asseurez de n'y estre surpris;</VERS>
<VERS>Qui sont bons conseillers, bons tuteurs, bons arbitres;</VERS>
<VERS>Qui en ces mauvais temps reffuseroient des mytres;</VERS>
<VERS>Dont l'esprit genereux est taint en pieté;</VERS>
<VERS>Qui ne fondent l'honneur que sur l'humilité,</VERS>
<VERS>Et, bien qu'ils soient yssus d'une tres-noble race,</VERS>
<VERS>Ne méprisent pourtant les confreres d'Horace,</VERS>
<VERS>Sçachans que bons chevaux naissent de tous haras,</VERS>
<VERS>Que parmy les vilains y a de bons soldats,</VERS>
<VERS>Dont par aprés se font de braves capitaines;</VERS>
<VERS>Preferent à leur sang les opinions saines;</VERS>
<VERS>Fermes en leurs propos, non ainsi que vous faints,</VERS>
<VERS>Que certains jours de l'an on prendroit pour des saincts,</VERS>
<VERS>Avec vostre façon tristement composée,</VERS>
<VERS>Un langage qui tombe aussi doux que rozée,</VERS>
<VERS>Qui vous insinuez dedans les volontez,</VERS>
<VERS>Sous modeste semblant qui estes effrontez,</VERS>
<VERS>Des couleurs de vertu qui habillez le vice,</VERS>
<VERS>Qui marquez l'equinoxe au vray point du solstice,</VERS>
<VERS>Qui parlez autrement que vous n'avez pensé,</VERS>
<VERS>Qui pour tirer proffit vendez un trespassé,</VERS>
<VERS>Qui aprouvez l'honneste et visez à l'utile.</VERS>
</STROPHE>
<STROPHE>
<VERS>Je voudrois bien sur vous verser toute ma bile,</VERS>
<VERS>Pour vous faire cognoistre ennemis du devoir;</VERS>
<VERS>Sur ma foy, je voudrois que mon papier fut noir,</VERS>
<VERS>Aussi bien que mon encre, affin de vous depeindre;</VERS>
<VERS>Le noir est la couleur dont le vice il faut teindre;</VERS>
<VERS>Couleur d'hypocrisie à qui la clarté nuit,</VERS>
<VERS>Qui ne hait que le jour et n'ayme que la nuit,</VERS>
<VERS>Qui frequente l'eglise, où elle oit tant de messes,</VERS>
<VERS>Et, quand se vient au point, ne tient pas ses promesses;</VERS>
<VERS>Qui se moque de Dieu, des anges et des saincts,</VERS>
<VERS>Sinon en tant qu'ils font reussir ses desseins.</VERS>
<VERS>Nous n'aurions jamais fait, muse, ployons nos voiles.</VERS>
<VERS>Il seroit plus aisé de conter les estoiles,</VERS>
<VERS>Les mouches amasser au son d'un clair bassin,</VERS>
<VERS>Que de penser icy, comme un bon medecin,</VERS>
<VERS>Tous les facheux effects de l'humaine bestise.</VERS>
<VERS>Robin, qui à toute heure est debout à l'eglise,</VERS>
<VERS>D'un des ordres sacrez de freres mandians,</VERS>
<VERS>À la cour du palais, ou aux comedians,</VERS>
<VERS>Qui est assez beau gars pour passer à la montre,</VERS>
<VERS>Qui, comme le soleil, en tout lieu se rencontre,</VERS>
<VERS>Meriteroit bien seul un poëme nouveau;</VERS>
<VERS>Mais ce n'est pas mon fait de travailler en veau.</VERS>
</STROPHE>
</CORPS>
</POEME>



<POEME>
<TITRE>
SATIRE VII
</TITRE>
<AUTRE>
À monseigneur l'evesque de Chartres.
</AUTRE>
<CORPS>
<STROPHE>
<VERS>S'il a esté permis à deux sortes de gens,</VERS>
<VERS>Pour tousjours se monstrer à plaire diligens,</VERS>
<VERS>En exerçant leur art tout subject entreprendre,</VERS>
<VERS>Qui est ce qui pourra justement me reprendre</VERS>
<VERS>Si, observant les loix de la discretion,</VERS>
<VERS>Je peins icy l'estat de la religion,</VERS>
<VERS>Deplorant ses abus, et de quelle licence</VERS>
<VERS>Un chacun en nos jours se forme une creance,</VERS>
<VERS>Dispute hardiment, et fait de l'entendu?</VERS>
<VERS>Si Dieu n'y met la main, prelat, tout est perdu.</VERS>
<VERS>C'est chose deplorable en ce pauvre royaume,</VERS>
<VERS>Auquel il n'y a plus ny Gautier ny Guillaume</VERS>
<VERS>Qui ne lise la bible et face jugement</VERS>
<VERS>De ce qui est escrit au nouveau testament,</VERS>
<VERS>Qui ne cite S Jean dans son apocalypse,</VERS>
<VERS>Plus sçavant à son goust que ne fut jamais Lypse;</VERS>
<VERS>Encores qu'il n'ait onc payé, comme l'on dit,</VERS>
<VERS>Dans l'université chandelles ny landit,</VERS>
<VERS>Il a du S Esprit si pleine la poictrine</VERS>
<VERS>Qu'il n'a pas de besoin de l'humaine doctrine;</VERS>
<VERS>Pour mieux interpreter les livres qu'il a leus,</VERS>
<VERS>Il luy suffit qu'il soit du nombre des esleus</VERS>
<VERS>Et des predestinez : voila où nous en sommes.</VERS>
</STROPHE>
<STROPHE>
<VERS>L'humilité n'est plus dedans le coeur des hommes,</VERS>
<VERS>Mais la presomption s'est logée en son lieu,</VERS>
<VERS>Qui s'adore soy mesme aprés adore Dieu;</VERS>
<VERS>Chaque particulier se croit estre un concile,</VERS>
<VERS>Et puis, à la parfin, tous chemins vont à ville;</VERS>
<VERS>Les uns sont les plus longs, les autres les plus cours.</VERS>
<VERS>C'est de ceste saison de plus communs discours,</VERS>
<VERS>Qui fut premierement introduit par Symmaque,</VERS>
<VERS>Disputant contre Ambroise : un party, l'autre attaque.</VERS>
<VERS>Où est cette unité qui fut au tens jadis?</VERS>
<VERS>S Pierre n'a plus seul la clef de paradis;</VERS>
<VERS>On y a fait bastir, comme à Thebes, cent portes</VERS>
<VERS>De bronze jaunissant, affin qu'elles soient fortes;</VERS>
<VERS>Elles ont pris leurs noms des divers noms de ceux</VERS>
<VERS>Qui aux religions se sont rendus fameux.</VERS>
<VERS>Dans celle de Calvin on voit, de plusieurs mondes,</VERS>
<VERS>Les ames des mortels entrer à grosses ondes.</VERS>
<VERS>Dans celle de Martyr et du docte Luter,</VERS>
<VERS>Qui furent tous les deux si bons à disputer,</VERS>
<VERS>On passe maintenant avec tant de malaize</VERS>
<VERS>Que le reflux en va dedans celle de Baize,</VERS>
<VERS>Leur plus proche voisin; et sont dessus plantez,</VERS>
<VERS>En relief azuré, ces hommes tant vantez.</VERS>
<VERS>Mais il est tout certain que dans celle de Rome</VERS>
<VERS>On n'y voit presque plus entrer femme ny homme.</VERS>
<VERS>Croyez en ces porteurs qui en sont revenus,</VERS>
<VERS>Ausquels ne manque rien que ces beaux revenus</VERS>
<VERS>Qui ont esté donnez à l'eglise romaine,</VERS>
<VERS>Car que sert le caquet à qui n'a du domaine?</VERS>
<VERS>Si un homme n'est riche et n'a fort bien de quoy,</VERS>
<VERS>Jamais à ce qu'il dit on n'adjoutera foy.</VERS>
<VERS>En la religion où se chante la messe,</VERS>
<VERS>Si de sa verité n'est preuvé sa richesse,</VERS>
<VERS>S'en est à tout le moins un tres-bel argument,</VERS>
<VERS>Un appuy gracieux et utile ornement.</VERS>
<VERS>S'ils demandoient partage, ils l'obtiendroient peut estre.</VERS>
<VERS>Feroit il pas bon voir un ministre et un prestre</VERS>
<VERS>Vivre d'un benefice avec fidelité,</VERS>
<VERS>Garder l'edict qui veut qu'on vive en liberté?</VERS>
<VERS>Si la religion va suivant la police,</VERS>
<VERS>Si chacun la mesure à l'aune du caprice,</VERS>
<VERS>Comme dit un quidam, pourquoy ne feroit-on</VERS>
<VERS>Dedans un mesme lieu le presche et le sermon?</VERS>
</STROPHE>
<STROPHE>
<VERS>Les braves de ce tens ayment l'indifference,</VERS>
<VERS>Et croyent pouvoir tout en bonne conscience;</VERS>
<VERS>Disent qu'il faut tout voir, ne s'offenser de rien,</VERS>
<VERS>Que les religions visent toutes au bien,</VERS>
<VERS>Que Dieu, comme un grand roy, nourrit les controverses,</VERS>
<VERS>Pour se faire honorer en manieres diverses;</VERS>
<VERS>Pourveu que l'on s'accorde au devoir principal</VERS>
<VERS>De croire en Jesus Christ, qu'il n'y a plus de mal</VERS>
<VERS>Pour estre en differend sur quelque point d'histoire,</VERS>
<VERS>S'il est ou s'il n'est pas du feu de purgatoire,</VERS>
<VERS>S'il faut prier les saincts d'interceder pour nous,</VERS>
<VERS>D'autant que le seigneur en peut estre jalous.</VERS>
<VERS>De nom tant seulement l'eglise est la coulonne</VERS>
<VERS>De toute verité, mais aussi qu'en autonne,</VERS>
<VERS>La femme estant malade et ne pouvant disner,</VERS>
<VERS>On voit son bon mary qui la fait uriner,</VERS>
<VERS>Et court au medecin conter sa maladie;</VERS>
<VERS>On ne va plus vers elle au fait de l'heresie;</VERS>
<VERS>On demande où elle est, et qui en est le chef.</VERS>
<VERS>Il seroit de besoin que Jesus derechef</VERS>
<VERS>Descendit icy bas pour esclaircir nos doutes,</VERS>
<VERS>Et qu'on luy vit d'un mot guerir le mal des goutes;</VERS>
<VERS>Encor luy faudroit il un bon certificat</VERS>
<VERS>Pour dire que c'est luy. Le monde est delicat,</VERS>
<VERS>Deffiant et malin, tellement incredule</VERS>
<VERS>Qu'il ne préte plus rien sur la simple cedule;</VERS>
<VERS>Il faut un bon notaire et de bons répondans,</VERS>
<VERS>Ou qui n'en peut trouver, qu'il garnisse des nans.</VERS>
<VERS>Puisque pour croire en Dieu chacun choisit sa forme,</VERS>
<VERS>Et que l'on trouve bon qu'en ce point la loy dorme,</VERS>
<VERS>Qu'on ne craint pas icy les inquisitions,</VERS>
<VERS>Et qu'on dispute fort sur les traditions,</VERS>
<VERS>Que le livre est ouvert où le salut se puise,</VERS>
<VERS>Et qu'on voit que chacun l'interprete à sa guise,</VERS>
<VERS>Estans par ce moyen de nostre sens conduits,</VERS>
<VERS>Je vous laisse à penser où nous sommes reduits,</VERS>
<VERS>S'il y a pas autant comme il y a de testes</VERS>
<VERS>D'opinions, d'erreurs, excitans des tempestes,</VERS>
<VERS>Et des brouillars obscurs qui ostent à nos yeux,</VERS>
<VERS>Il y a trop long tens, le droict chemin des cieux.</VERS>
<VERS>Nostre vie n'est plus qu'un desordre et un schisme,</VERS>
<VERS>Chacun à son humeur compose un catechisme.</VERS>
<VERS>Telle confusion ne se peut estimer.</VERS>
<VERS>Les vers sont trop contrains pour la bien exprimer;</VERS>
<VERS>La prose, qui feconde emplit aussi la marge,</VERS>
<VERS>Et qui coule aisément, à ce subject si large</VERS>
<VERS>S'accomoderoit mieux, pourveu que l'escrivain</VERS>
<VERS>Parlast si à propos que ce ne fut en vain,</VERS>
<VERS>Que de son bel ouvrage on vit que les étofes</VERS>
<VERS>Fussent les ris et pleurs de ces deux philosofes.</VERS>
</STROPHE>
<STROPHE>
<VERS>Toutefois, qui pourroit rire de son malheur</VERS>
<VERS>Et faire le plaisant au fort de la douleur</VERS>
<VERS>Qui semble menacer l'estat d'une ruine,</VERS>
<VERS>Aux hommes clairs-voyans toute proche et voisine?</VERS>
<VERS>" cela est, il n'est point, si est, non est, tu mens ";</VERS>
<VERS>On en vient aux cousteaus aprés les argumens.</VERS>
<VERS>Le peuple tout devot s'enrolle en ceste guerre,</VERS>
<VERS>Et, d'un courage égal à celuy de Saint Pierre</VERS>
<VERS>Quand il coupa l'oreille à ce pauvre Malcus,</VERS>
<VERS>Jusques à ce qu'il ait ses ennemis vaincus,</VERS>
<VERS>Que le party plus juste ait gaigné la bataille,</VERS>
<VERS>Il frappe en s'escrimant et d'estoc et de taille,</VERS>
<VERS>Pour tesmoigner son zele et sa sainte fureur,</VERS>
<VERS>Et cherche de tuer le mary de sa soeur,</VERS>
<VERS>Vrai Horace chrestien, et, si elle le pleure,</VERS>
<VERS>Il faudra, comme luy, que du glaive elle meure.</VERS>
<VERS>Mais c'est un grand plaisir quand on voit preparé</VERS>
<VERS>Un ministre au combat alencontre un curé,</VERS>
<VERS>Un evesque affulé, pour un mytre, d'un casque,</VERS>
<VERS>Et changer son roquet à un harnois fantasque;</VERS>
<VERS>Quand on voit affronter un brave surveillant</VERS>
<VERS>Par un grand cordelier qui n'est pas moins vaillant,</VERS>
<VERS>Et que l'on recognoist, à ses demarches seures,</VERS>
<VERS>Imiter la valeur de Jan Des Antomeurs.</VERS>
<VERS>Voila le champ jonché d'un grand nombre de morts,</VERS>
<VERS>Les fleuves pleins de sang vont surpassans leurs bords,</VERS>
<VERS>Et prennent sa couleur d'une façon pareille</VERS>
<VERS>Qu'un verre à demy d'eau par le vin se vermeille;</VERS>
<VERS>La terre nostre mere est le grand eschaufaut</VERS>
<VERS>De ce triste spectacle, et jette un cri si haut</VERS>
<VERS>Que tout l'air d'alentour, qui souspirant l'entonne,</VERS>
<VERS>Pour le porter au ciel fait comme quand il tonne.</VERS>
<VERS>Faut il panser les corps, et ce sont les esprits</VERS>
<VERS>Qui sont de nostre mal cruellement espris,</VERS>
<VERS>Du mal de l'heresie; et la grace divine,</VERS>
<VERS>Non les efforts humains, en sont la medecine.</VERS>
</STROPHE>
<STROPHE>
<VERS>Les meurtres et les cous sont bons à l'augmenter,</VERS>
<VERS>Au lieu de la guerir ne font que l'irriter;</VERS>
<VERS>Aussi les passions, qui bourrellent nos ames,</VERS>
<VERS>De ces conditions nous allument les flames,</VERS>
<VERS>Nos interets privez, plus tost que la raison,</VERS>
<VERS>Et l'affamé desir de faire sa maison.</VERS>
<VERS>Il faut, pour guerroier, avoir quelque pretexte;</VERS>
<VERS>Car, comme les regens sçavent gloser un texte</VERS>
<VERS>De mots si recherchez qu'il en est obscurcy,</VERS>
<VERS>De la religion les princes sont ainsy;</VERS>
<VERS>C'est l'utile bouchon de leur grande taverne;</VERS>
<VERS>Suivant leur appetit le peuple se gouverne,</VERS>
<VERS>Fol, sot et ignorant, qui ne voit pas assez,</VERS>
<VERS>Et puis à la parfin paie les pots cassez.</VERS>
<VERS>Mais il faut tolerer prés de soy l'heretique,</VERS>
<VERS>Qui n'est que trop nombreux pour nous faire la nique,</VERS>
<VERS>Et qui ne manquera, lors qu'il sera plus fort,</VERS>
<VERS>D'essayer par la guerre à vanger un vieus tort;</VERS>
<VERS>Ou plustost delaisser ceste querelle d'ames</VERS>
<VERS>Au jugement de Dieu qu'aux canons et aux lames,</VERS>
<VERS>À la plume, au papier, à l'ancre, au parchemin,</VERS>
<VERS>Aux veilles et labeurs de Monsieur Bellarmin,</VERS>
<VERS>Et du roy des anglois, si dous et pacifique,</VERS>
<VERS>En ses braves escrits, que personne il ne pique.</VERS>
<VERS>Si les religions, ainsi que les frimas,</VERS>
<VERS>Procedent d'influence et suivent les climas,</VERS>
<VERS>Comme on dit qu'un chanoine a mis en sa sagesse,</VERS>
<VERS>Pourquoy ne vivons nous en extreme paresse,</VERS>
<VERS>Les recevans ainsi que la pluye et le vant,</VERS>
<VERS>Et sans se soucier quel bout va le devant?</VERS>
<VERS>Si du pere deffunct, sans cercher davantage,</VERS>
<VERS>Le bon fils prend la foy, comme il prend l'heritage,</VERS>
<VERS>Si le pur don du ciel il la faut estimer,</VERS>
<VERS>Qui n'est que personnel, nous faut il animer?</VERS>
</STROPHE>
<STROPHE>
<VERS>Et avons nous pouvoir, pauvres fols que nous sommes,</VERS>
<VERS>D'en faire part à force à tous les autres hommes?</VERS>
<VERS>" croyez-le, je le veux " : n'est-ce pas bien chanté?</VERS>
<VERS>La poussiniere luit au plus chaut de l'esté;</VERS>
<VERS>Consultons l'almanac, et, si de haute lute</VERS>
<VERS>Vous voulez emporter sur moy céte dispute,</VERS>
<VERS>Je garderay tousjours en mon entendement</VERS>
<VERS>Que vous ne le pouvez sans mon consentement.</VERS>
<VERS>Trop libre est mon penser; mon imaginative</VERS>
<VERS>Des volontez d'autruy ne peut estre captive.</VERS>
<VERS>Tous les hommes jadis pour leurs commoditez,</VERS>
<VERS>Par crainte ou par amour, ont fait des deitez;</VERS>
<VERS>Les rats et les souris ont trouvé reverence</VERS>
<VERS>Chez les aegyptiens, peres de la science;</VERS>
<VERS>La plus part du levant est suppliant encor</VERS>
<VERS>Aux beautez du soleil; Israel au veau d'or,</VERS>
<VERS>Delaissant le vray Dieu, fit humbles sacrifices;</VERS>
<VERS>Ingrat et oublieus de ses vieux benefices,</VERS>
<VERS>Ils vont d'un brave soin leur salut recherchans</VERS>
<VERS>Maintenant, et jamais ne furent si méchans.</VERS>
<VERS>Accordez ces deux points : tout le monde estudie,</VERS>
<VERS>En quittant son métier à la theologie.</VERS>
<VERS>Un petit mercadant, un simple cordonnier,</VERS>
<VERS>Ores ont à mépris la foy du charbonnier,</VERS>
<VERS>Entendent leur salut, et, faisant leurs traffiques,</VERS>
<VERS>En jasent aux chalans qui sont en leurs boutiques.</VERS>
<VERS>Conferences par tout, soit de l'autorité</VERS>
<VERS>De ceux qui ont pouvoir, ou par temerité.</VERS>
<VERS>Sur la religion on cajole, on babille,</VERS>
<VERS>Et nous nous arrestons sur le point d'une eguille,</VERS>
<VERS>Pour faire bande à part et semer maint escrit,</VERS>
<VERS>Et tout cela n'est rien qu'ambition d'esprit.</VERS>
<VERS>Du grand livre sacré prenez la moindre page,</VERS>
<VERS>Vous trouverez tousjours quelque joly passage</VERS>
<VERS>Sur lequel pourra bien un sçavant libertin</VERS>
<VERS>Fonder une heresie, en disant qu'au latin,</VERS>
<VERS>Au grec et à l'hebreu il y a difference</VERS>
<VERS>De parole ou de sens, jettans la deffiance</VERS>
<VERS>Dans l'ame du commun, qui aux doctes s'attant,</VERS>
<VERS>Et qui prend au besoin tout pour argent contant.</VERS>
<VERS>De ces esprits malsains et fantasques cervelles</VERS>
<VERS>Sont nez tant de surnoms et de sectes nouvelles.</VERS>
<VERS>Ô! Qu'il est malaisé, quand il faut traffiquer</VERS>
<VERS>Et avoir pension, d'ainsi sophistiquer!</VERS>
<VERS>Le pauvre est inventif, et, d'une humeur maline,</VERS>
<VERS>S'offre à tout ce qu'on veut pour bastir sa cuisine.</VERS>
<VERS>Il aura composé, dans un mois au plus tart,</VERS>
<VERS>Contre la cour de Rome un volume plein d'art,</VERS>
<VERS>Contre les cardinaus et contre les dispences,</VERS>
<VERS>Et le taux que l'on met aux sainctes indulgences;</VERS>
<VERS>Et puis, pour mettre fin à son fameux escrit,</VERS>
<VERS>Monstrera que le pape est le vray antechrist.</VERS>
</STROPHE>
<STROPHE>
<VERS>Voila le mot pour rire, et qui est necessaire</VERS>
<VERS>Pour estre promptement payé de son salaire.</VERS>
<VERS>Moy qui pour les blasmer m'emploie à ce labeur,</VERS>
<VERS>Le seray je du mien, prelat, par ta grandeur,</VERS>
<VERS>En quelcun de mes fils que je te recommande,</VERS>
<VERS>À qui tu peux un jour donner une prebande?</VERS>
<VERS>Ne te moque de moy si je suis mandien;</VERS>
<VERS>J'imite en ce faisant Homere, gardien,</VERS>
<VERS>Prince et patron sacré de nostre poesie.</VERS>
<VERS>D'ailleurs, ce que j'en fai n'est que par fantasie.</VERS>
<VERS>Retournons aux propos que nous avons quitez,</VERS>
<VERS>Retranchons les abus et partialitez;</VERS>
<VERS>N'estoient les passions qui rompent l'assemblée</VERS>
<VERS>Par emulation, l'eau n'est point si troublée.</VERS>
<VERS>Mais, au lieu de chercher doucement le salut,</VERS>
<VERS>Et à la verité regarder pour tout but,</VERS>
<VERS>Tousjours devant les gens nous tirons à la gloire</VERS>
<VERS>Et bruslons du desir d'emporter la victoire.</VERS>
<VERS>Il faut injurier et crier en tous cas,</VERS>
<VERS>Pour faire voir qu'ils sont fidelles advocas.</VERS>
<VERS>Quand on veut faire accord, il faut que les parties,</VERS>
<VERS>Puis qu'elles ont dessein de demeurer amies,</VERS>
<VERS>Se rangent à raison au lieu de s'obstiner.</VERS>
<VERS>Exemple : nos curez ont un droict de diner</VERS>
<VERS>Et de collation aux festes bastonnieres;</VERS>
<VERS>Si nous le remettons avecques ces lumieres</VERS>
<VERS>Dont le sexe devot éborgne Jean du coin,</VERS>
<VERS>Nous ne remettons rien, s'ils ne sont de besoin;</VERS>
<VERS>Et, quand nous mangerons de la chair en caresme,</VERS>
<VERS>Et du fourmage avec, il en sera de mesme;</VERS>
<VERS>L'adversaire content s'obligeroit au lieu,</VERS>
<VERS>Ainsi que nous faisons, d'adorer nostre Dieu,</VERS>
<VERS>Voire iroit dés demain comme nous à la messe,</VERS>
<VERS>Pourveu tant seulement que luy fissions promesse</VERS>
<VERS>De reformer son nom et la rebaptiser;</VERS>
<VERS>Si peu, pour paix avoir, il ne faut refuser.</VERS>
<VERS>Enfin, pour nous tirer de toutes brouilleries,</VERS>
<VERS>Nous luy remettrions encor nos confrairies.</VERS>
<VERS>Pour en venir à bout, on doit de ces contras</VERS>
<VERS>Chasser les descendans des occis à coutrats,</VERS>
<VERS>Ministres appointez et moynes de tout ordre,</VERS>
<VERS>Qui sont interessez et ne veulent demordre;</VERS>
<VERS>Ces prieurs inutils, qui craignent justement,</VERS>
<VERS>Si l'on s'accommodoit, un triste changement.</VERS>
<VERS>Gentilshommes, sçavans, gens de jurisprudence,</VERS>
<VERS>Les pourroient bien passer avec plus d'apparence;</VERS>
<VERS>Ils sont hors de soubçon, et, en sages humains,</VERS>
<VERS>Enclineroient tousjours du costé des romains,</VERS>
<VERS>Hors les poincts de la foy permettans d'accortise</VERS>
<VERS>Qu'on bannit les abus qui se font en l'eglise,</VERS>
<VERS>Coulez depuis cent ans, les excés et deffaux</VERS>
<VERS>Reduisans au milieu. Excusez si je faus;</VERS>
<VERS>Une satyre put si elle n'est hagarde;</VERS>
<VERS>Au mal desesperé le medecin n'hazarde;</VERS>
<VERS>Un jardinier peut bien dire d'aussi bons mos,</VERS>
<VERS>Quand il est en humeur, que le prophete Amos.</VERS>
<VERS>Je suis homme de paix, d'humeur fort delicate,</VERS>
<VERS>Et, comme un chat à l'eau craint de moüiller la pate,</VERS>
<VERS>Je crains d'entrer en guerre, et de souïller mes mains</VERS>
<VERS>Des meurtres et du sang de mes cousins germains.</VERS>
<VERS>Cependant je prevoi que ce vent nous l'amene,</VERS>
<VERS>Qui, siflant en courroux, noircit les bords de Séne.</VERS>
</STROPHE>
<STROPHE>
<VERS>Ce ne sera pas moy qui la commencera,</VERS>
<VERS>Ny qui le dur harnois premier endossera.</VERS>
<VERS>Deslors comme à present au moins je m'en excuse;</VERS>
<VERS>Imitant Archimede au sac de Syracuse,</VERS>
<VERS>La mort me trouvera descrivant les malheurs</VERS>
<VERS>Qui menacent l'estat pour nos mauvaises moeurs,</VERS>
<VERS>Pour cette liberté mere des heresies,</VERS>
<VERS>Qui san dessus dessous tourne les fantaisies.</VERS>
<VERS>Ainsi qu'en mesme ruche et mouches et freslons,</VERS>
<VERS>Sont parmy nous confus les mauvais et les bons,</VERS>
<VERS>Confus d'une façon bizarrement estrange,</VERS>
<VERS>Qui m'engendre une peur qu'à la fin ce bon ange,</VERS>
<VERS>Qui nous garde si bien, en regardant cela,</VERS>
<VERS>S'en estonne, s'en fasche, et puis nous quitte là.</VERS>
<VERS>Moy, trop soul d'y penser, je finis ce grimoire,</VERS>
<VERS>Et, en attendant mieux, je vay disant que voire.</VERS>
</STROPHE>
</CORPS>
</POEME>



<POEME>
<TITRE>
SATIRE VIII
</TITRE>
<AUTRE>
À Monsieur Le Marquis De La Vieuville.
</AUTRE>
<CORPS>
<STROPHE>
<VERS>Marquis, dont les vertus, de longtens admirées,</VERS>
<VERS>Vous briguent les faveurs des autres desirées,</VERS>
<VERS>Recevez les tesmoings du grand contentement</VERS>
<VERS>Que la France reçoit du rare jugement</VERS>
<VERS>Que le juste loys a fait de vos merites.</VERS>
<VERS>On ne veut plus aux porcs jetter les marguerites.</VERS>
</STROPHE>
<STROPHE>
<VERS>Si ce siecle boiteux vouloit changer de train,</VERS>
<VERS>S'il vouloit separer l'ivraye du bon grain,</VERS>
<VERS>Si les enfans d'Atlas, aux espaules plus larges,</VERS>
<VERS>Pouvoient à l'advenir se promettre les charges,</VERS>
<VERS>Si vertu et sçavoir estoient à l'advenir</VERS>
<VERS>Aussi bien que l'argent moyens de parvenir,</VERS>
<VERS>Si la chance tournoit, si madame sottise</VERS>
<VERS>L'on chassoit de la cour comme un peteus d'eglise,</VERS>
<VERS>Si l'on ne mesuroit l'homme par le collet,</VERS>
<VERS>Si ce n'estoit honneur de porter le poulet,</VERS>
<VERS>Si faire de ces vers n'estoit pas une tache,</VERS>
<VERS>Si le vice esloigné pleuroit comme une vache,</VERS>
<VERS>Si les sçavans n'estoient au dessous de l'argent,</VERS>
<VERS>S'il n'estoit pas requis, pour estre bon agent,</VERS>
<VERS>Avoir de tous costez grandes intelligences;</VERS>
<VERS>Si la justice estoit pesée avec balances,</VERS>
<VERS>Si la mode n'estoit, pour se monstrer prudent</VERS>
<VERS>Et parfaict courtisan, qu'il faut estre impudent</VERS>
<VERS>Et pratiquer sur soy tous les charmes d'Alcine,</VERS>
<VERS>Se metamorphoser sans prendre medecine;</VERS>
<VERS>Si, comme par edict on deffend le clinquant,</VERS>
<VERS>Toutes sortes d'estats n'estoient plus à l'encant;</VERS>
<VERS>Si l'on n'encherissoit sur la coyonnerie,</VERS>
<VERS>Si de goinfres bouffons, n'estoit grand confrairie,</VERS>
<VERS>Si aux bons rochelois y avoit du fiat,</VERS>
<VERS>Si tous d'un mesme ton chantoient exaudiat;</VERS>
<VERS>Si, pour faire cherir la paix à la noblesse,</VERS>
<VERS>On pouvoit contenter tous ceux que le bast blesse;</VERS>
<VERS>Si le peuple françois estoit fort bien uni,</VERS>
<VERS>Si le plus grand qui peche estoit le plus puni,</VERS>
<VERS>Si la rebellion, par commune maxime</VERS>
<VERS>Et par raison d'estat, estoit le plus grand crime,</VERS>
<VERS>Pour lequel à mercy jamais homme on ne prit;</VERS>
<VERS>Si c'estoit le peché contre le Saint Esprit;</VERS>
<VERS>Si les mauvais sujects dont l'ame est saincte et double,</VERS>
<VERS>Qui, à les bien priser, ne valent pas un double,</VERS>
<VERS>Ne tachoient comme ils font de faire peur au roy,</VERS>
<VERS>Affin qu'il soit contraint de racheter leur foy;</VERS>
<VERS>S'il falloit estre expert pour estre capitaine,</VERS>
<VERS>Si on les censuroit, ces chefs, à la douzaine,</VERS>
<VERS>Ces avortons de Mars, qui, en nos mouvemens,</VERS>
<VERS>Ne veulent point marcher s'ils n'ont des regimens,</VERS>
<VERS>Qui, avec leurs soudars exposez au carnage,</VERS>
<VERS>En jeunes medecins font leur apprentissage;</VERS>
<VERS>Si la guerre n'estoit un moyen de voler</VERS>
<VERS>Sans ailes et sans plume, on n'y voudroit aller;</VERS>
<VERS>Si bien courir la poule et manger le bon homme,</VERS>
<VERS>Brusler et violer, n'estoient faicts de preud'homme,</VERS>
<VERS>Ô! Qu'ils seroient camus, la pluspart des françois,</VERS>
<VERS>Quand se viendroit au poinct d'endosser le harnois!</VERS>
<VERS>Ma foy, ils se tiendroient chez eux, cette canaille,</VERS>
<VERS>Ou je veux qu'on me croye un sot en devinaille.</VERS>
<VERS>Maintenant que l'esprit va les pieds contre mont,</VERS>
<VERS>Que tout le monde jure au curé de Milmont,</VERS>
<VERS>Qui à callifourchons est souvent sur les poles,</VERS>
<VERS>Il est bien ahanné d'en conter des plus molles;</VERS>
<VERS>Puis qu'il revient du ciel, il en doit estre cru.</VERS>
<VERS>On mesprise un discours qui est de nostre cru,</VERS>
<VERS>C'est au ciel qu'on apprend les meilleures nouvelles;</VERS>
<VERS>On void sus son azur si les vignes sont belles,</VERS>
<VERS>Si ceste fille un jour trouvera bon party;</VERS>
<VERS>Un fin homme en vaut deux, quand il est adverty;</VERS>
<VERS>Il est bon de sçavoir déguiser la matiere,</VERS>
<VERS>Et dire que l'on a couché au cimetiere;</VERS>
<VERS>Dans l'histoire romaine on lit, de Scipion,</VERS>
<VERS>Qu'il fut au tans jadis un vaillant champion,</VERS>
<VERS>Celuy qui merita par son brave courage,</VERS>
<VERS>Et pour avoir mis bas la ville de Carthage,</VERS>
<VERS>Le surnom d'affriquain, qu'avant de proposer</VERS>
<VERS>Un faict de consequence, il souloit reposer</VERS>
<VERS>Une nuict pour le moins dedans le capitole,</VERS>
<VERS>Pour dire, sans parler, qu'il venoit de l'escole</VERS>
<VERS>Du Sire Juppiter, et que son action</VERS>
<VERS>Estoit au bien public une inspiration.</VERS>
<VERS>On sçait comment Numa fit ses grandes merveilles.</VERS>
<VERS>Le peuple de tout tans se prend par les oreilles.</VERS>
<VERS>Pour terminer nos si, remede est si tardif;</VERS>
<VERS>Mais pourtant, si bien tost cet estat maladif</VERS>
<VERS>À toutes ses douleurs avec soin ne l'applique,</VERS>
<VERS>Il faut desesperer de la chose publique,</VERS>
<VERS>Ou chanter comme un grec, si nous n'eussions esté</VERS>
<VERS>Perdus, que nous l'estions; mais la necessité,</VERS>
<VERS>À qui mesmes les dieux rendent obeissance,</VERS>
<VERS>A forcé le conseil de faire une ordonnance</VERS>
<VERS>Qu'il vous falloit tirer des gardes d'ecossois,</VERS>
<VERS>Pour estre gardien du thresor des françois,</VERS>
<VERS>Vous cognoissant parfait en l'art d'oeconomie,</VERS>
<VERS>Joint au brave courage et à la prudhomie;</VERS>
<VERS>Cognoissant vostre humeur et vostre esprit brillant,</VERS>
<VERS>Semblable à ce dragon qui, jour et nuict veillant,</VERS>
<VERS>Gardoit sans clorre l'oeil les pommes hesperides,</VERS>
<VERS>Luisantes d'or tout pur, contre les mains avides.</VERS>
<VERS>De mesme les romains tirerent à la cour</VERS>
<VERS>Cest autre qui prenoit plaisir à son labour,</VERS>
<VERS>Pour estre dictateur, considerans que Rome,</VERS>
<VERS>Au fort de son desastre, avoit besoin d'un homme.</VERS>
</STROPHE>
<STROPHE>
<VERS>On court au medecin lors qu'on sent la douleur,</VERS>
<VERS>On essaye tousjours de pisser son malheur;</VERS>
<VERS>Aussi bien un estat comme moy, quand je joüe,</VERS>
<VERS>Si un saint n'est propice, à quelque autre on se voüe.</VERS>
<VERS>Puisque le siecle est d'or, qui d'or est abondant,</VERS>
<VERS>On doit bien estimer un superintendant</VERS>
<VERS>Qui, fidelle à son roy, ce noble metal serre,</VERS>
<VERS>L'ornement de la paix, le secours de la guerre,</VERS>
<VERS>Les nerfs, le sang, le tout : car n'y a que tenir</VERS>
<VERS>Que sans or un estat ne se peut maintenir.</VERS>
<VERS>En l'humeur où je suis, j'en dirois davantage,</VERS>
<VERS>Si mes vers couloient d'or comme le fleuve Tage,</VERS>
<VERS>Ou bien s'il vous plaisoit d'estre mon Moecenas,</VERS>
<VERS>Marquis; mais quoy! Le monde a perdu son Donas.</VERS>
<VERS>On nous croit bien payez quand nostre sausse on gouste;</VERS>
<VERS>C'est faute de sçavoir le prix qu'elle nous couste.</VERS>
<VERS>Vous oyez ces mignons, par forme de devis,</VERS>
<VERS>Ainsi que chez Cormier, en dire leur advis;</VERS>
<VERS>Un tel fait assez bien, cestuy là rien qui vaille;</VERS>
<VERS>Mais Homere, à leur goust, n'est qu'un homme de paille,</VERS>
<VERS>Et eux, si j'en suis creu, ce ne sont que des sots.</VERS>
<VERS>Un homme né françois, qui n'entend des bons mots,</VERS>
<VERS>Quand ils sont bien cousus, la grace et le mystere,</VERS>
<VERS>Quelque prelat qu'il soit, c'est à luy de s'en taire.</VERS>
<VERS>L'homme n'est ce qu'on voit, il consiste en raison,</VERS>
<VERS>Dont le plus vif portraict est la belle oraison.</VERS>
</STROPHE>
<STROPHE>
<VERS>Et a ce malotru la cervelle moysie,</VERS>
<VERS>Qui ses traicts plus naïfs ne marque en poësie.</VERS>
<VERS>C'est pourquoy je conclu, sans aller plus avant,</VERS>
<VERS>Et puis, si bon luy semble, amis comme devant.</VERS>
<VERS>Or, si quelcun vouloit demander pourquoy est ce</VERS>
<VERS>Que des poëtes saincts j'exalte la proüesse,</VERS>
<VERS>Et si j'oserois bien m'attribuer ce nom,</VERS>
<VERS>Je luy satisferois, si je voulois, d'un non;</VERS>
<VERS>Il faut d'un importun comme on peut se deffaire,</VERS>
<VERS>Mais je ne suis tousjours enclin à satisfaire;</VERS>
<VERS>J'ayme mieux le brouiller et tenir en suspens,</VERS>
<VERS>J'aimerois mieux plaider et payer les despens.</VERS>
<VERS>Autres viendront tous deux, pour sçavoir, de ma muse,</VERS>
<VERS>Nouvelles des amours d'Alphée et d'Arethuse,</VERS>
<VERS>D'où elle est, qui elle est; tireurs de vers du nez.</VERS>
<VERS>Si cecy vous plaisoit, qu'ils seroient estonnez,</VERS>
<VERS>Ces restes de niais, ces beaux faiseurs d'enquestes,</VERS>
<VERS>Qui pensent hors Paris qu'il ne croist que des bestes,</VERS>
<VERS>Qui le croyent resveurs, non compris Monfaucon,</VERS>
<VERS>Parnasse au double chef, Aganippe, Helicon,</VERS>
<VERS>Comme si Apollon, avec ses neuf compagnes,</VERS>
<VERS>N'avoit pas habité les bois et les campagnes;</VERS>
<VERS>Comme si par dépit il refusoit ses rais</VERS>
<VERS>Et sa douce influence au joly Thymerais,</VERS>
<VERS>Où Diane sa soeur en chassant se pourmene,</VERS>
<VERS>Auquel vous possedez un assez beau domene,</VERS>
<VERS>D'où vous estes issu du costé maternel!</VERS>
<VERS>Il espere de vous un printens eternel</VERS>
<VERS>De grace et de faveur, vous estes son zephire,</VERS>
<VERS>De vous depend son bien, car vous n'avez qu'à dire.</VERS>
<VERS>À moy pour contenter ceux là qui vont disans</VERS>
<VERS>Que je suis tout semblable aux pauvres artisans</VERS>
<VERS>Qui offrent leur labeur aux plus grands de la France</VERS>
<VERS>Affin d'en retirer plus grande recompense,</VERS>
<VERS>Faites les bons devins, en me donnant un jour,</VERS>
<VERS>Pour mieux servir le roy, moyen de vivre en cour.</VERS>
</STROPHE>
</CORPS>
</POEME>



<POEME>
<TITRE>
SATIRE IX
</TITRE>
<AUTRE>
À Monsieur Bourbon.
</AUTRE>
<CORPS>
<STROPHE>
<VERS>Nul autre comme vous, si vous vouliez, Bourbon,</VERS>
<VERS>Pourroit noter les moeurs avecques du charbon;</VERS>
<VERS>Car en ce beau latin vous egalleriez Perse,</VERS>
<VERS>Qui de son style argu les consciences perse</VERS>
<VERS>Des grands seigneurs romains, leur donnant des remors,</VERS>
<VERS>Sous les noms empruntez d'autres qui estoient mors</VERS>
<VERS>Cent ans auparavant. Du prudent satyrique,</VERS>
<VERS>Ainsi que du soleil, la carriere est oblique.</VERS>
<VERS>Aujourd'huy neantmoins chacun s'en veut mesler;</VERS>
<VERS>Icare audacieux veut encore voler</VERS>
<VERS>Sur l'aile de ces vers, assez mal emplumée;</VERS>
<VERS>Un esprit de haut nez queste la renommée;</VERS>
<VERS>Comme un asne au moulin, il s'employe à l'avoir,</VERS>
<VERS>Sans mesurer sa force avecque son pouvoir.</VERS>
<VERS>Il faut qu'un satyrique evite le scandale,</VERS>
<VERS>Qu'il pratique discret la leçon que Dedale</VERS>
<VERS>Donnoit à son enfant, et qu'il n'observa pas;</VERS>
<VERS>Que son vol moderé n'aille ny haut ny bas.</VERS>
<VERS>Pourveu qu'ils ayent leu les parties d'Astrée,</VERS>
<VERS>Ils s'imagineront faire d'une ventrée</VERS>
<VERS>Cinq cens vers plus polis, plus nets et plus divins</VERS>
<VERS>Que ceux là que Lucain faisoit en ses jardins,</VERS>
<VERS>Ou que vous ne feriez, quand vostre riche veine</VERS>
<VERS>Jaillit heureusement sur les rives de Seine;</VERS>
<VERS>Que ne feroit Malherbe en sa plus belle humeur.</VERS>
<VERS>Le sçavoir en nostre ame engendre une tumeur,</VERS>
<VERS>L'enfle comme un balon, charité l'edifie;</VERS>
<VERS>Ils n'ont point fait leur cours en la philosophie,</VERS>
<VERS>Ils n'ont point leu Virgile, encor moins Ciceron,</VERS>
<VERS>Ils ont leu d'Achilles tué par le talon,</VERS>
<VERS>Et des sages conseils que luy donnoit sa mere,</VERS>
<VERS>Dans Oger Le Danois plus tost que dans Homere;</VERS>
<VERS>Ils l'ont peut estre leu dedans quelque Amadis.</VERS>
</STROPHE>
<STROPHE>
<VERS>Je suis bien estonné qui les fait si hardis,</VERS>
<VERS>N'ayans jamais soustraict la main à la ferule,</VERS>
<VERS>De s'ozer escrimer des armes de Marulle.</VERS>
<VERS>Aussi leur advient il comme à ce chevalier</VERS>
<VERS>À refformer sa mine et porter le colier,</VERS>
<VERS>À Thaïs la converse à porter une cape,</VERS>
<VERS>Au jeune arcadien à trainer une chape,</VERS>
<VERS>À l'enroué corbeau chanter en rossignol;</VERS>
<VERS>C'est précher en françois et sentir l'espagnol.</VERS>
<VERS>Ils s'y prennent ainsi que chats à porter mouffles,</VERS>
<VERS>À qui n'est cordonnier à juger des pantouffles,</VERS>
<VERS>À qui n'est pas guerrier endosser le harnois,</VERS>
<VERS>Aux vieillards frequenter les joustes et tournois;</VERS>
<VERS>Et de leurs beaux escrits, qu'on y prenne un peu garde,</VERS>
<VERS>Qui en retrancheroit ceste phraze mignarde,</VERS>
<VERS>Ces petits mots de cour jolyment enfilez,</VERS>
<VERS>Que le devot Nerveze a jadis compilez,</VERS>
<VERS>Et depuis Renouard en sa metamorphose,</VERS>
<VERS>Le reste, à mon advis, ne vaudroit pas grand chose.</VERS>
<VERS>Mais, quand ces escrivains cinglent en haute mer,</VERS>
<VERS>Et veulent tesmoigner qu'ils sçavent l'art d'aimer,</VERS>
<VERS>Qu'ils ont leu tout Ronsard, et Ovide, et Petrarque,</VERS>
<VERS>Dieu sçait à quels perils ils hazardent leur barque,</VERS>
<VERS>Et en quelles erreurs s'impliquent leurs esprits,</VERS>
<VERS>Quand, aprés un discours de Cephale et Procris,</VERS>
<VERS>Ils font une equipée aux histoires romaines,</VERS>
<VERS>Et brouillent hardiment les affaires humaines,</VERS>
<VERS>Prenans la republique, où florirent les loys,</VERS>
<VERS>Pour le tans de l'empire ou pour celuy des roys,</VERS>
<VERS>Alleguans Suetone au lieu de Tite Live.</VERS>
<VERS>Bref, en tous leurs escrits n'y a ny fond ny rive.</VERS>
</STROPHE>
<STROPHE>
<VERS>L'ignorance est aveugle ou elle n'a qu'un oeil,</VERS>
<VERS>Qui à chaque propos prend Paris pour Corbeil,</VERS>
<VERS>Pensant gaigner Calais tire au pays des basques.</VERS>
<VERS>Le monde est vileiné d'opinions fantasques.</VERS>
<VERS>Il prendra plus tost goust à ces demy sçavans</VERS>
<VERS>Qu'aux doctes qui ont veu la demeure des vans,</VERS>
<VERS>Des pluyes, des frimas; dont la perseverance</VERS>
<VERS>Est enfin parvenue au sommet de science,</VERS>
<VERS>Qui gist à se montrer benin à l'entretien,</VERS>
<VERS>À bien juger de tout, et à ne juger rien</VERS>
<VERS>En matiere de foy qui nous est revelée,</VERS>
<VERS>Sans demander comment captiver sa pensée;</VERS>
<VERS>Parler et se vétir comme on fait à Paris,</VERS>
<VERS>Voire, s'il est besoin, chanter : adieu Cloris.</VERS>
<VERS>Qui vit jamais amant, à banqueter, à rire,</VERS>
<VERS>Aprés dedans son coeur en faire une satyre?</VERS>
<VERS>L'esprit du sage est double et ferme à deux ressorts;</VERS>
<VERS>S'il estoit au dedans tel qu'il est au dehors,</VERS>
<VERS>Et s'il ne separoit sa peau de sa chemise,</VERS>
<VERS>Il heurteroit le monde et ne seroit de mise.</VERS>
</STROPHE>
<STROPHE>
<VERS>C'est dommage que moy qui di la verité,</VERS>
<VERS>Qui censure la vie avecque charité,</VERS>
<VERS>Qui n'ay intention d'attaquer les personnes,</VERS>
<VERS>Ne vai donner advis au gros seigneur d'Alonnes</VERS>
<VERS>Que sa façon deplait, qu'on le tient sur les rangs,</VERS>
<VERS>Qu'il est trop orgueilleux; qu'envers Dieu, les plus grands,</VERS>
<VERS>Soient ils papes ou roys, ne sont que des pygmées;</VERS>
<VERS>Qu'un bon veneur cognoit le cerf à ses fumées;</VERS>
<VERS>Qu'un ecclesiastic, tant plus se voit haussé</VERS>
<VERS>Aux honneurs de son ordre, est tant moins dispensé</VERS>
<VERS>De se montrer courtois, humble, doux et honneste;</VERS>
<VERS>Que dessous tout habit on peut faire la beste;</VERS>
<VERS>Qu'il n'est rien estimable, estant en ces bas lieux,</VERS>
<VERS>Que la seule vertu, qui fait les hommes dieux;</VERS>
<VERS>Que ceux qui sont chargez de mytres et de crosses,</VERS>
<VERS>Qui ont le sceptre en main, pour qui sont les colosses,</VERS>
<VERS>Les statuës de bronze et les arcs triumphans,</VERS>
<VERS>Qu'on a veu chevaucher les monstreux elephans,</VERS>
<VERS>Caesar, Pyrrhe, Annibal, Scipion, Alexandre,</VERS>
<VERS>Seront bien empéchez quand il leur faudra rendre</VERS>
<VERS>Conte de tous les maux que leurs soldats ont faict;</VERS>
<VERS>L'estat plus relevé n'est pas le plus parfaict;</VERS>
<VERS>C'est un present du ciel que de naistre un pauvre homme,</VERS>
<VERS>Vivant de son travail, plus tost qu'un gentil homme,</VERS>
<VERS>Que riche, que puissant, en faveur à la cour,</VERS>
<VERS>Si le proverbe est vray, que chacun a son tour.</VERS>
<VERS>Il se faut conformer aux vaines apparences,</VERS>
<VERS>Et faire à ces messieurs de grandes reverences;</VERS>
<VERS>Il leur faut rire au nez, approuver leurs façons;</VERS>
<VERS>Ne les sentez vous plus, en faire des chansons;</VERS>
<VERS>Car qu'ils ne pensent pas assujettir nos ames,</VERS>
<VERS>Ainsi qu'ils font nos corps, ces subjets d'epigrammes,</VERS>
<VERS>Ces mignons, delicats, qui ont tout à souhait.</VERS>
<VERS>L'esprit se moque d'eux, et plus fou qui l'en hait.</VERS>
<VERS>Il réve, il considere, il remasche, il rumine,</VERS>
<VERS>Il controlle l'habit, et la barbe et la mine,</VERS>
<VERS>Les craintes, les desseins, la joye et les douleurs,</VERS>
<VERS>Et en juge un peu mieux qu'aveugle des couleurs;</VERS>
<VERS>Il aime à sindiquer la vanité des hommes,</VERS>
<VERS>Il en est plus friand qu'un normand n'est de pommes.</VERS>
<VERS>Tout est de son gibier, c'est un petit Phoebus,</VERS>
<VERS>Dont la vive clairté découvre les abus,</VERS>
<VERS>Et, parmy leur grand nombre, il s'en trouve d'insignes</VERS>
<VERS>Dont l'excés criminel nous fait noircir ces lignes,</VERS>
<VERS>Qui produiront leurs fruits en quelques debauchez</VERS>
<VERS>Et les retireront de leurs sales pechez,</VERS>
<VERS>Paillardize, larcins, jeux, meurtres, tavernage,</VERS>
<VERS>Pour voüer aux vertus leur genereux courage;</VERS>
<VERS>Imitans en ce point le jeune Polemon,</VERS>
<VERS>Lequel, ayant ouy cette belle leçon</VERS>
<VERS>Du grec Xenocratés, touchant la continence,</VERS>
<VERS>Avant son dejeuner, n'eut pas la patience,</VERS>
<VERS>Pour mieux la repeter, d'aller en sa maison;</VERS>
<VERS>Mais, s'advouant vaincu par la droicte raison,</VERS>
<VERS>Arracha de son col la couronne etoffée,</VERS>
<VERS>Pour luy faire soudain de sa honte un trophée.</VERS>
</STROPHE>
<STROPHE>
<VERS>D'autres mépriseront nos advertissemens;</VERS>
<VERS>Bourbon, autant d'humains, autant de jugemens;</VERS>
<VERS>Comme nous les voyons avoir divers visages;</VERS>
<VERS>Les uns, s'il echeoit, voudroient bien estre sages,</VERS>
<VERS>D'autres le croyent estre, et ne sont que des fous;</VERS>
<VERS>C'est la lune icy bas vouloir garder des lous,</VERS>
<VERS>Et changer en genets les asnes du Bazacle.</VERS>
<VERS>Selon Hypocrates, c'est tenter un miracle</VERS>
<VERS>Que de penser guerir contre leur volonté</VERS>
<VERS>Ceux qui cherissent plus le mal que la santé.</VERS>
<VERS>Pour moy, j'estale icy mes drogues, et vous jure</VERS>
<VERS>Que qui n'en veut user ne me fait point d'injure.</VERS>
</STROPHE>
</CORPS>
</POEME>



<POEME>
<TITRE>
SATIRE X
</TITRE>
<AUTRE>
L'amour.
</AUTRE>
<CORPS>
<STROPHE>
<VERS>J'avois bien resolu d'écrire quelque jour</VERS>
<VERS>Un discours satyric touchant le fait d'amour,</VERS>
<VERS>Champ fertil à la gloire; et certes je m'estonne</VERS>
<VERS>Qu'il n'aye encore esté cultivé de personne.</VERS>
<VERS>Peut estre que le ciel, et nostre bon destin,</VERS>
<VERS>Nous avoit reservé ce precieux butin,</VERS>
<VERS>D'autant que nous pouvons, de nos seules pensées,</VERS>
<VERS>Par le doux souvenir en ce lieu ramassées,</VERS>
<VERS>Et sans rien emprunter, dire tout ce qu'il faut.</VERS>
<VERS>Celuy qui veut du drap sçait ce que l'aune en vaut;</VERS>
<VERS>Ces autres qui ne font que regratter et suivre</VERS>
<VERS>Ne doivent esperer aprés la mort de vivre.</VERS>
</STROPHE>
<STROPHE>
<VERS>Pour moy, je veux puiser de l'eau dedans mon puis,</VERS>
<VERS>Et premier faire essay de tout ce que je puis</VERS>
<VERS>Que de m'approprier la science voisine</VERS>
<VERS>Et les faisans d'autrui rotir en ma cuisine.</VERS>
<VERS>Je croy que la douleur, qui mon visage teint,</VERS>
<VERS>Demonstre assez le mal dont mon coeur est atteint,</VERS>
<VERS>Et que mon corps changé peut fournir de matiere,</VERS>
<VERS>Plus que suffisamment, à ma satyre entiere.</VERS>
<VERS>J'ay dequoy la bastir à mes propres dépens;</VERS>
<VERS>Mais j'ay peur d'offencer celle dont je dépens,</VERS>
<VERS>Qui me peut chastier et rendre miserable,</VERS>
<VERS>Car le moyen de plaire et d'estre veritable?</VERS>
<VERS>Monsieur, à qui je fay, par honneur et devoir,</VERS>
<VERS>Present de ces miens vers, vous pouvez bien sçavoir</VERS>
<VERS>Tout ce que mon esprit conçoit sur ce passage;</VERS>
<VERS>Vous avez de longtemps fait vostre apprentissage,</VERS>
<VERS>Et le faites encor, en cet art decevant</VERS>
<VERS>Où jamais l'homme n'est parfaictement sçavant.</VERS>
<VERS>Tousjours il recommence, et la moindre fillette</VERS>
<VERS>Peut monstrer au plus fin qu'il n'est qu'un vray caillette,</VERS>
<VERS>Le mettre au desespoir et le rendre marry.</VERS>
</STROPHE>
<STROPHE>
<VERS>Quant il se persuade estre plus favory,</VERS>
<VERS>Le voila devalé du plus haut de la roue.</VERS>
<VERS>Ce sexe est tout muable, et de nous il se joue</VERS>
<VERS>Tout ainsi qu'il luy plaist, et nous le voulons bien.</VERS>
<VERS>Bref, amour est un mal que nous appellons bien;</VERS>
<VERS>C'est un plaisant erreur, tellement favorable</VERS>
<VERS>Que, lors qu'un medecin se monstre secourable,</VERS>
<VERS>Nous voulant delivrer par drogues ou discours,</VERS>
<VERS>Nous nous mocquons de luy et de tout son secours.</VERS>
<VERS>Le tenir bien secret est toute nostre estude,</VERS>
<VERS>Ce qui nous fait chercher la triste solitude,</VERS>
<VERS>Et les lieux qui ne sont des hommes frequentez,</VERS>
<VERS>Des hommes curieux, et fuir les citez,</VERS>
<VERS>Pour souspirer à l'aise, et raconter nos peines</VERS>
<VERS>Aux arbres, aux rochers et aux claires fontaines,</VERS>
<VERS>Comme s'ils n'estoient pas privez de sentiment.</VERS>
<VERS>Mais, puis que nous avons perdu le jugement,</VERS>
<VERS>Nous faut-il estonner de toutes ces folies?</VERS>
<VERS>La tristesse nous plaist, et nos melancholies</VERS>
<VERS>Nous aggreent si fort que nous les nourrissons</VERS>
<VERS>De pensers affligeans, et que nous haïssons</VERS>
<VERS>Les divertissemens et les contes pour rire.</VERS>
<VERS>Cet humeur a gaigné le souverain empire,</VERS>
<VERS>Dessus nos actions elle donne la loy,</VERS>
<VERS>C'est nostre grand seigneur et nostre unique roy.</VERS>
</STROPHE>
<STROPHE>
<VERS>Nous relevons tous d'elle, et, pour luy faire hommage,</VERS>
<VERS>Nous estimons profit ce qui nous est dommage;</VERS>
<VERS>Le berger amoureux neglige son troupeau,</VERS>
<VERS>L'advocat, pour aymer, ne va plus au barreau,</VERS>
<VERS>Le soldat sa valeur eschange en couardise,</VERS>
<VERS>Et le jeune marchand en perd sa chalandise,</VERS>
<VERS>Devient pauvre, endebté, ne hante plus la mer;</VERS>
<VERS>Ce luy est bien assez d'exercer l'art d'aymer.</VERS>
<VERS>Il est trop suffisant pour employer tout l'homme,</VERS>
<VERS>Si ce n'est à Paris, à Venise ou à Rome,</VERS>
<VERS>Où vous les rencontrez ces putains de relés,</VERS>
<VERS>Mettant en mesme rang les maistres et valets,</VERS>
<VERS>Vuides d'affection comme de conscience,</VERS>
<VERS>Dont l'humeur est tousjours dedans l'indifference,</VERS>
<VERS>Fors qu'elles sçavent bien caresser les derniers,</VERS>
<VERS>Pour desir qu'elles ont d'attraper leurs deniers.</VERS>
<VERS>C'est là qu'est leur amour, et, s'il s'en trouvoit une</VERS>
<VERS>Qui se voulut resoudre à n'estre pas commune</VERS>
<VERS>Et ne fausser sa foy pour un demi escu,</VERS>
<VERS>Qui ne tendit plustost les deux mains que le cu,</VERS>
<VERS>Qui usast de reffus, qui fit un peu la beste,</VERS>
<VERS>Qui exerçast cet art d'une façon honeste,</VERS>
<VERS>Qui haist ces deux beaux noms de garce et de bordeau,</VERS>
<VERS>Il faudroit l'admirer, car c'est un rare oyseau.</VERS>
<VERS>Ainsi, comme des fleurs, les amitiez nouvelles</VERS>
<VERS>Au sexe feminin sont tousjours les plus belles;</VERS>
<VERS>Et fusse vous, monsieur, qui donnez pension,</VERS>
<VERS>Elle n'aura pour vous aucune passion.</VERS>
</STROPHE>
<STROPHE>
<VERS>Ne croyez pas changer une loüable mode,</VERS>
<VERS>Vous aurez vostre nuit et vostre heure commode;</VERS>
<VERS>L'autre temps n'est à vous, elle en disposera</VERS>
<VERS>De sorte et tout ainsi que bon luy semblera.</VERS>
<VERS>La putain vend le temps, le taille et le mesure,</VERS>
<VERS>Semblable au creancier quand il preste à usure;</VERS>
<VERS>C'est son fond, son estoffe, et qui dure tousjours,</VERS>
<VERS>Dont le long et le lai sont les nuits et les jours.</VERS>
<VERS>Vous aurez beau crier contre son inconstance,</VERS>
<VERS>C'est vous qui avez tort de prendre pour offence</VERS>
<VERS>Les traits de son métier et de son naturel,</VERS>
<VERS>Injuste et ignorant disciple du bordel.</VERS>
<VERS>Si vous pensez aymer dans la petite ville,</VERS>
<VERS>Ou bien à la campagne, o! Qu'il faut estre habile,</VERS>
<VERS>Si le monde aussi-tost n'entre en grande rumeur,</VERS>
<VERS>S'il ne marque vos pas et gloze vostre humeur!</VERS>
<VERS>Il veut sçavoir pourquoy vous hantez une telle,</VERS>
<VERS>Le pasteur à cent yeux y fait la sentinelle.</VERS>
</STROPHE>
<STROPHE>
<VERS>Bref, vous serez bien tost matiere du caquet,</VERS>
<VERS>L'entrée, le milieu, et la fin du banquet;</VERS>
<VERS>Enfin, par un arest de tout le parentage,</VERS>
<VERS>Prononcé par celuy qui craint le cocuage,</VERS>
<VERS>Vous serez adverty du scandale et du bruit;</VERS>
<VERS>Voila de vos travaux le plus asseuré fruit.</VERS>
<VERS>La peine que souffroit le malheureux Tantale</VERS>
<VERS>Dans le milieu des eaux est à la vostr'égale;</VERS>
<VERS>Le regret vous fera tomber en desespoir,</VERS>
<VERS>Car vous verrez tousjours, et si n'oseriez voir.</VERS>
<VERS>Est-ce pas grand pitié, j'enrage quand j'y pense,</VERS>
<VERS>Qu'amour soit fait larcin plustost que recompense?</VERS>
</STROPHE>
<STROPHE>
<VERS>Que l'air et le soleil, la lune et la clair'eau,</VERS>
<VERS>Et tout ce que le monde enferme de plus beau,</VERS>
<VERS>À tout le genre humain se preste et communique,</VERS>
<VERS>Mais que le seul amour ne soit chose publique,</VERS>
<VERS>Qui de nostre pouvoir n'aye pas dependu,</VERS>
<VERS>Que hors le mariage il nous soit deffendu</VERS>
<VERS>Par la divine loy, qui semble en ce point dure,</VERS>
<VERS>Et ne s'accorder pas avec nostre nature,</VERS>
<VERS>Encline vers ce sexe enclin aussi vers nous,</VERS>
<VERS>Et que ce peché soit si nuisible et si dous?</VERS>
</STROPHE>
<STROPHE>
<VERS>Dieu n'a pourtant rien fait (tout beau, nostre caprice),</VERS>
<VERS>Il n'a rien ordonné sans raison et justice;</VERS>
<VERS>Mais nous sommes conceus dans la corruption,</VERS>
<VERS>Qui cause à nostre esprit ceste rebellion,</VERS>
<VERS>Et nous ne voulons pas invoquer ceste grace,</VERS>
<VERS>Que nostre infirmité si puissamment efface;</VERS>
<VERS>Nous ne voulons agir que par l'homme animal,</VERS>
<VERS>Ennemy de son bien, curieux de son mal.</VERS>
<VERS>Nous aymons mieux courir aprés des femmelettes,</VERS>
<VERS>Et consommer nos coeurs de vaines amourettes,</VERS>
<VERS>Réver, maigrir, pallir, et faire icy les fols,</VERS>
<VERS>Qu'au devoir principal nous rendre plus devots.</VERS>
<VERS>Nous oyons le sermon, nous allons à confesse,</VERS>
<VERS>Nous sommes bien vaillans à deffendre la messe;</VERS>
<VERS>Nous sommes en tout temps bien amplement garnis</VERS>
<VERS>De crois, de chapelets, et de s. Grains benis;</VERS>
<VERS>Nous croyons paradis, enfer et purgatoire;</VERS>
<VERS>Mais, sans rien operer, il nous suffit de croire</VERS>
<VERS>Et parler de vertu. Au reste, l'action</VERS>
<VERS>Fait peu, ou rien du tout, à la perfection.</VERS>
<VERS>Porter habit decent, composer son visage,</VERS>
<VERS>Fait juger que l'on est quelque grand personnage.</VERS>
<VERS>Si l'on boit, si l'on ayme, ou si l'on rit icy,</VERS>
<VERS>Le ciel n'a pas loisir d'en avoir du soucy.</VERS>
<VERS>Voila tout justement le point où nous en sommes.</VERS>
<VERS>Ainsi croit, ainsi vist la plus grand part des hommes.</VERS>
<VERS>Chacun d'eux est subject à quelque grand peché;</VERS>
<VERS>L'un à son avarice a le coeur attaché,</VERS>
<VERS>L'autre à l'ambition, et l'autre à son usure;</VERS>
<VERS>Mais tous, ou peu s'en faut, s'adonnent à luxure.</VERS>
</STROPHE>
<STROPHE>
<VERS>C'est le joly peché, c'est le crime d'amour,</VERS>
<VERS>C'est la vertu du temps, c'est le jeu de la cour,</VERS>
<VERS>Où monstrer que l'on souffre et qu'on ne l'ose dire,</VERS>
<VERS>Que l'on souspire et meurt sous l'amoureux empire,</VERS>
<VERS>Que l'on sçait comme il faut servir et bien aimer,</VERS>
<VERS>Est un brave moyen de se faire estimer,</VERS>
<VERS>D'acquerir de la gloire et de la renommée,</VERS>
<VERS>Mais principalement lors que la femme aymée,</VERS>
<VERS>Pour sa rare beauté ou son extraction,</VERS>
<VERS>Est en quelque degré de reputation.</VERS>
<VERS>Sous ce beau nom d'amour c'est ainsi qu'on déguise,</VERS>
<VERS>Et fait on plein métier d'infame paillardise.</VERS>
<VERS>Le meurtrier ou larron tient son crime caché,</VERS>
<VERS>L'amoureux oze bien raconter son peché.</VERS>
<VERS>Faire des gens cocus sont actes heroïques,</VERS>
<VERS>Dignes d'estre couchez és nouvelles chroniques;</VERS>
<VERS>Se rendre possesseur d'une jeune beauté,</VERS>
<VERS>Rompre avec des souspirs un roc de chasteté,</VERS>
<VERS>L'amolir, le plier avec humbles requestes,</VERS>
<VERS>Egale d'un Caesar les fameuses conquestes.</VERS>
<VERS>Quiconque ayme vrayement prefere les faveurs</VERS>
<VERS>De la dame qu'il sert à toutes les grandeurs.</VERS>
</STROPHE>
<STROPHE>
<VERS>Pourveu tant seulement qu'en sa perseverance</VERS>
<VERS>Il ose concevoir un'once d'esperance,</VERS>
<VERS>Le voila si content qu'en l'attente du bien</VERS>
<VERS>Qu'il possede en esprit, il ne souhaite rien,</VERS>
<VERS>S'imaginant en luy toutes les autres choses,</VERS>
<VERS>Pour grandes qu'elles soient, heureusement encloses.</VERS>
<VERS>C'est, à dire le vray, la fin de ses plaisirs,</VERS>
<VERS>Le centre de ses voeux, le blanc de ses desirs;</VERS>
<VERS>C'est sa religion; il n'a l'ame saisie</VERS>
<VERS>Que de l'humble respect de ceste fantaisie,</VERS>
<VERS>Qui l'a fait Dom Guichot, oubliant sa maison,</VERS>
<VERS>Et a sillé les yeux de sa droite raison;</VERS>
<VERS>De sorte qu'il resout, d'une humeur obstinée,</VERS>
<VERS>De n'estimer plus rien au prix de Dolcinée.</VERS>
</STROPHE>
<STROPHE>
<VERS>Il croit qu'en son amour soit le vray paradis,</VERS>
<VERS>Et a pour fondement l'histoire d'Amadis,</VERS>
<VERS>Dont le meilleur presage et les preuves certaines</VERS>
<VERS>Sont les contentemens qu'il reçoit en ses peines.</VERS>
<VERS>Qu'il est aveugle et sot, qu'il est fol, l'amoureux,</VERS>
<VERS>De souffrir tant de mal et s'oser dire heureux,</VERS>
<VERS>D'honorer son tourment, de cherir son martyre!</VERS>
<VERS>Je n'ay peu me tenir d'en faire une satyre.</VERS>
</STROPHE>
</CORPS>
</POEME>


<POEME>
<TITRE>
SATIRE XI
</TITRE>
<AUTRE>
L'argent.
</AUTRE>
<CORPS>
<STROPHE>
<VERS>À propos de vertu, t'avois je pas bien dit</VERS>
<VERS>Qu'elle n'estoit de mise en ce siecle maudit,</VERS>
<VERS>Que c'estoit un manteau dont l'hipocrite couvre,</VERS>
<VERS>Aussi bien au palais comme à la cour du Louvre,</VERS>
<VERS>Au plus sainct lieu du temple, au milieu du marché,</VERS>
<VERS>Avec un teint blaffart, son crime et son peché?</VERS>
<VERS>L'argent a pris sa place et gouverne le monde;</VERS>
<VERS>Quiconque faict dessein, sur l'argent il se fonde;</VERS>
<VERS>Le marchand n'oseroit ses navires armer,</VERS>
<VERS>Et, content de son peu, ne monteroit sur mer;</VERS>
<VERS>Mais il en veut avoir, et prefere à sa vie</VERS>
<VERS>Son furieux desir et son avare envie.</VERS>
<VERS>La vertu suit l'argent en ordre de raison.</VERS>
<VERS>Il faut, comment que soit, faire bonne maison,</VERS>
<VERS>Avoir du revenu pour tenir bonne table,</VERS>
<VERS>Et s'acquerir enfin le nom de venerable.</VERS>
<VERS>Si la table ne va, fussiez vous potestat,</VERS>
<VERS>Fussiez vous duc et pair, on n'en fait point d'estat.</VERS>
</STROPHE>
<STROPHE>
<VERS>Si vous doutez pourquoy ce mystere je touche,</VERS>
<VERS>C'est que souvent le coeur se gaigne par la bouche.</VERS>
<VERS>Sans argent on ne peut dresser un bon festin,</VERS>
<VERS>Sans argent on ne peut s'habiller de satin,</VERS>
<VERS>Faire le beau garçon et en tout lieu paroistre;</VERS>
<VERS>L'apprentif, sans argent, ne peut se passer maistre.</VERS>
<VERS>Sans argent on ne peut payer un bon escot,</VERS>
<VERS>Un homme est ignorant, et, fusse Jean L'Escot,</VERS>
<VERS>On ne croira jamais qu'il ait la prud'hommie.</VERS>
<VERS>Il se peut asseurer qu'il n'aura belle amie,</VERS>
<VERS>Qu'il n'aura femme riche; il faut avoir du bien.</VERS>
<VERS>En fait de mariage, on demande combien</VERS>
<VERS>Dés le commencement; s'il est sçavant ou beste;</VERS>
<VERS>S'il est beau, s'il est bon, c'est la derniere enqueste.</VERS>
<VERS>L'argent donne les moeurs, la grace et la façon;</VERS>
<VERS>Tout le reste sans luy ne sert d'une chanson.</VERS>
<VERS>L'argent, dans le trafic, toute chose accommode;</VERS>
<VERS>C'est ce mont heroïc dont parloit Hesiode.</VERS>
<VERS>Le plaideur, quoy qu'il soit actif et diligent,</VERS>
<VERS>S'il n'a dequoy payer les recors et sergent,</VERS>
<VERS>Procureur, advocat, de tant de longs services,</VERS>
<VERS>Il est bien en hazard de rendre les épices.</VERS>
</STROPHE>
<STROPHE>
<VERS>Qui pour lever soldats a la commission</VERS>
<VERS>Doit de ce bon metal faire provision,</VERS>
<VERS>Ou ne doit esperer qu'avoir perdu sa peine,</VERS>
<VERS>Car il demeurera soldat et capitaine.</VERS>
<VERS>L'argent fait le party; selon l'appointement,</VERS>
<VERS>Il est bon ou mauvais, et non pas autrement.</VERS>
<VERS>Le devoir est à prix, et la foy s'abandonne,</VERS>
<VERS>Comme quelque putain, à cil qui plus luy donne.</VERS>
<VERS>On ne vous donne rien, messieurs les financiers,</VERS>
<VERS>De l'estat ruiné debteurs et creanciers;</VERS>
<VERS>Vous ne prenez jamais, il n'est tel que de prendre.</VERS>
<VERS>Si le cas y eschet, on est quitte pour rendre.</VERS>
<VERS>Si les edicts sont durs, les juges sont humains,</VERS>
<VERS>Qui pourront declarer innocentes vos mains,</VERS>
<VERS>En rendant à Caesar son or et sa monnoye.</VERS>
<VERS>Pourquoy, en la plumant, faisiez-vous crier l'oye?</VERS>
</STROPHE>
<STROPHE>
<VERS>La paillardise regne aux esprits et aux corps;</VERS>
<VERS>À l'empire d'argent se rangent les accors.</VERS>
<VERS>Enfin l'argent peut tout : les batailles rangées,</VERS>
<VERS>Et le canon qui bat les villes assiegées,</VERS>
<VERS>Le plus souvent ne sont qu'instrumens inutils;</VERS>
<VERS>Mais la pecune agit par moyens si subtils,</VERS>
<VERS>Si doux et si certains, que les villes plus fortes</VERS>
<VERS>Croient se faire honneur en luy ouvrant leurs portes,</VERS>
<VERS>De la mesme façon qu'appaisant sa rigueur,</VERS>
<VERS>À cete pluye d'or Danaé ouvrit son coeur.</VERS>
<VERS>Or et argent sont un, selon nostre logique,</VERS>
<VERS>De cet aveugle amour la bonne rethorique</VERS>
<VERS>Et les vrays medecins : car ce sont les escus,</VERS>
<VERS>Plustost que les discours, qui font les gens cocus.</VERS>
</STROPHE>
<STROPHE>
<VERS>Un coquin fera plus moyennant trois pistoles</VERS>
<VERS>Qu'un poëte du temps d'un milier de paroles,</VERS>
<VERS>Voire de tout un livre, et fut il un Ronsard.</VERS>
<VERS>Donner, en fait d'amour, c'est la finesse et l'art.</VERS>
<VERS>On ne fait rien pour rien, toute chose s'eschange</VERS>
<VERS>Pour les necessitez, car l'homme n'est pas ange;</VERS>
<VERS>Il boit, mange et se vest; tandis qu'il est icy,</VERS>
<VERS>Son corps est en sueur et son ame en soucy.</VERS>
<VERS>Tant plus il est grizon, et tant plus il travaille,</VERS>
<VERS>Foible, froid, et peureux que terre ne luy faille.</VERS>
<VERS>Si vous manquez d'argent quand vous serez là bas,</VERS>
<VERS>Charon le nautonnier ne vous passera pas;</VERS>
<VERS>Il veut estre avant main payé de son salaire.</VERS>
<VERS>On ne meurt plus gratis; on marchande au vicaire</VERS>
<VERS>Le convoy, le service, et pour tant d'oraisons;</VERS>
<VERS>Et tout cela se faict avec bonnes raisons;</VERS>
<VERS>Car, cependant qu'on fait son devoir à l'eglise,</VERS>
<VERS>Le soleil fait sa course, et l'appetit s'aiguise.</VERS>
</STROPHE>
<STROPHE>
<VERS>Mais, afin que ce point je rime tout entier,</VERS>
<VERS>Chacun doit, comme on dit, vivre de son métier.</VERS>
<VERS>Les dieux vivoient du leur jadis au Capitole,</VERS>
<VERS>Le senat ne prioit de la simple parole,</VERS>
<VERS>Une somme d'argent il souloit presenter,</VERS>
<VERS>Pour la rendre agreable au Sire Juppiter.</VERS>
<VERS>Hier je lisois cela dans un vieux satyrique.</VERS>
<VERS>Si vous ne le croyez, vous n'estes heretique.</VERS>
<VERS>Pour moy, je le croy bien, puis qu'il est imprimé,</VERS>
<VERS>Et fait voir que l'argent fut des romains aymé</VERS>
<VERS>Autant qu'il est de nous, joint que, dans leurs comices,</VERS>
<VERS>Il asseuroit les voix et donnoit les offices.</VERS>
<VERS>En France tout de mesme, où, par droits annuels,</VERS>
<VERS>Comme un bel heritage ils sont perpetuels.</VERS>
<VERS>La femme ne craint plus du trespas la fortune,</VERS>
<VERS>Les effects du serain, ny du clair de la lune.</VERS>
<VERS>Qui voudroit de l'argent raconter le pouvoir</VERS>
<VERS>Et toutes les vertus, il en faudroit avoir,</VERS>
<VERS>Dit le pere aux escus, selon ma fantaisie,</VERS>
<VERS>Aussi bien qu'Appollon dicte la poesie.</VERS>
</STROPHE>
</CORPS>
</POEME>









<AUTRE>
LIVRE II
</AUTRE>

<POEME>
<TITRE>
SATIRE I
</TITRE>
<AUTRE>
À la royne.
</AUTRE>
<CORPS>
<STROPHE>
<VERS>Poete devenu, je ne veux rien, sinon</VERS>
<VERS>À ce commencement celer un peu mon nom,</VERS>
<VERS>Affin de mieux sentir ce que l'on pourra dire,</VERS>
<VERS>Soit en bien, soit en mal, du train de ma satyre.</VERS>
<VERS>Je serai satisfait si l'on en dit du bien;</VERS>
<VERS>Si l'on en dit du mal, je ne respondrai rien,</VERS>
<VERS>Pource que je cognoi qu'en matiere de livres</VERS>
<VERS>Les gousts sont differens, aussi bien comme aux vivres.</VERS>
<VERS>L'un veut un style haut, et l'autre un style bas,</VERS>
<VERS>Les oreilles du tans recherchent les appas.</VERS>
<VERS>On ne pourroit fournir aux humaines delices,</VERS>
<VERS>Quand on auroit Phoebus et les neuf soeurs propices.</VERS>
</STROPHE>
<STROPHE>
<VERS>L'appetit se promene, et vouloir empescher</VERS>
<VERS>D'en dire son advis, ce seroit trop pecher.</VERS>
<VERS>Pour moy, je tens le dos à toute reprimande,</VERS>
<VERS>Et, si j'ay fait le sot, j'en veux payer l'amende.</VERS>
<VERS>Madame, c'est à vous, à qui tres-humblement</VERS>
<VERS>S'offre ce mien discours, d'en faire jugement;</VERS>
<VERS>Qui reglez vos desirs, et n'estes affamée</VERS>
<VERS>De rien tant que d'honneur et bonne renommée;</VERS>
<VERS>Qui les perles et l'or n'estimez un fétu,</VERS>
<VERS>À qui l'argent est vil auprés de la vertu.</VERS>
<VERS>Je vous donne ces vers, à cause de leur tiltre,</VERS>
<VERS>Aprés que dans mon coeur j'en ay tenu chapitre;</VERS>
<VERS>Car l'honneur aprés Dieu, de mesme que la foy,</VERS>
<VERS>Puis qu'il faut parler clerc, sont deus à nostre roy;</VERS>
<VERS>À vous par consequent, qui estes sa compagne,</VERS>
<VERS>Née pour nostre bien dans les terres d'Espagne.</VERS>
<VERS>Je serois trop ingrat à mes affections,</VERS>
<VERS>Si je ne tesmoignois par quelques actions,</VERS>
<VERS>Reine, des bons françois agreable delice,</VERS>
<VERS>Mon zele raisonnable à vous faire service.</VERS>
<VERS>Je n'ay, quant à present, rien de plus precieux.</VERS>
</STROPHE>
<STROPHE>
<VERS>L'honneur est cet encens qu'on jette au nez des dieux;</VERS>
<VERS>L'honneur est l'aliment des races genereuses,</VERS>
<VERS>Le coeleste loyer des ames bien heureuses;</VERS>
<VERS>Car les esleus là haut seront autant de roys,</VERS>
<VERS>Voire eussent ils esté Lazares autrefois,</VERS>
<VERS>Ou ce que l'on appelle au monde la canaille.</VERS>
<VERS>C'est l'estrange revers de la grande medaille.</VERS>
<VERS>L'honneur est ce demon qu'adoroient les Caesars,</VERS>
<VERS>Pompées, Scipions, meprisans les hazars;</VERS>
<VERS>C'est le bien qu'il s'achete au prix de nostre vie,</VERS>
<VERS>C'est l'object déplaisant de la maline envie;</VERS>
<VERS>C'est un subject qui est, et jamais ne se voit,</VERS>
<VERS>La chymere pour qui Dom Guichote resvoit,</VERS>
<VERS>Et les vieux chevaliers de cette table ronde,</VERS>
<VERS>Pour qui ces paladins erroient par tout le monde;</VERS>
<VERS>C'est ce que chacun croit, et peut estre qui n'est,</VERS>
<VERS>Qui en comparaison passe tout interest</VERS>
<VERS>De bource et de plaisir; un fantastic idole,</VERS>
<VERS>Qui en leur pauvreté les pauvres gens console</VERS>
<VERS>D'un doux imaginer : au milieu du malheur,</VERS>
<VERS>Vous les oyez crier : " nous sommes gens d'honneur! "</VERS>
<VERS>C'est la splendeur qui fait reluire les familles,</VERS>
<VERS>C'est cette belle fleur que l'on recherche aux filles.</VERS>
<VERS>Chose vile à vos yeux je n'aurois presenté;</VERS>
<VERS>Mon plaisir est de plaire à vostre majesté;</VERS>
<VERS>Et croy que peu donner à la reine de France,</VERS>
<VERS>C'est le peché mortel en fait de bien seance.</VERS>
<VERS>L'honneur est ce morceau plaisant et delicat</VERS>
<VERS>Pour lequel un marchand fait son fils advocat,</VERS>
<VERS>Et de là conseiller, s'il a de la monnoye;</VERS>
<VERS>Il est par ce moyen de sa mere la joye,</VERS>
<VERS>De toute la maison, jusque au chien et au chat;</VERS>
<VERS>Et, s'il est secretaire, il ne paye rachat</VERS>
<VERS>De tous fiefs qu'il acquiert, relevans du royaume.</VERS>
</STROPHE>
<STROPHE>
<VERS>L'honneur des beaus esprits est le musc et le baume.</VERS>
<VERS>Madame, c'est l'odeur qui suit vos actions,</VERS>
<VERS>Quoy que l'erreur le fonde en nos opinions,</VERS>
<VERS>Et que selon son sens un chacun l'establisse,</VERS>
<VERS>Affin que son desir à l'aise s'accomplisse.</VERS>
<VERS>Il veut bien en ce point tromper son jugement;</VERS>
<VERS>Pourveu qu'on se contente, il n'importe comment.</VERS>
<VERS>Sage est qui dextrement ses notions divise,</VERS>
<VERS>Ou n'a dedans l'esprit que trois grains de sottise;</VERS>
<VERS>És affaires d'estat il ne süe d'ahan,</VERS>
<VERS>Il parle comme il faut des armes de Rohan;</VERS>
<VERS>Papiste ou parpaillot, sans faire difference,</VERS>
<VERS>Conclud qu'on doit aux rois la pure obeïssance.</VERS>
<VERS>L'honneur est un vieux saint qu'on chome tous les jours,</VERS>
<VERS>C'est l'idole regnant en l'empire d'amours,</VERS>
<VERS>Qui embrouille à tous coups l'humaine fantasie</VERS>
<VERS>De ce fascheus poison qu'on nomme jalousie,</VERS>
<VERS>Qui luy fait concevoir des monstres inconus,</VERS>
<VERS>Qui fait voir à Macé des hommes tous cornus,</VERS>
<VERS>Qui luy ressemblent tant qu'il ne se peut resoudre</VERS>
<VERS>Que fourrer à ce trou, ny quelle piece coudre;</VERS>
<VERS>Le pauvre miserable! Il est bien empeché.</VERS>
<VERS>Il croit qu'estre cocu c'est le plus grand peché,</VERS>
<VERS>Soit il vray, soit il faux, et, sur cette creance,</VERS>
<VERS>Il en bat sa poictrine et en faict penitence;</VERS>
<VERS>Il croit, si quelcun rit, qu'il se mocque de luy,</VERS>
<VERS>Que son heur et malheur depend du fait d'autruy.</VERS>
<VERS>Si fait bien ce monsieur, qui les esprits assomme,</VERS>
<VERS>Quand il dit si souvent qu'il est bien gentilhomme,</VERS>
<VERS>Filant un long discours sur son extraction;</VERS>
<VERS>Au surplus, fait la figue à la belle action.</VERS>
<VERS>Les faits plus glorieus de son pere il s'applique;</VERS>
<VERS>Voila comment l'honneur cet importun explique,</VERS>
<VERS>L'interprete et le loge, ainsi qu'un bon fourrier.</VERS>
<VERS>Il vaudroit beaucoup mieux n'estre que roturier</VERS>
<VERS>Que de ces vanitez avoir l'ame bouffie.</VERS>
<VERS>La chair ne sert de rien, mais l'esprit vivifie.</VERS>
</STROPHE>
<STROPHE>
<VERS>L'homme estant icy bas, ce dit le vieux Alain,</VERS>
<VERS>Par vice ou par vertu se fait noble ou vilain.</VERS>
<VERS>Au monde et à la cour, c'est parler en novice,</VERS>
<VERS>Où le vice est vertu et la vertu est vice.</VERS>
<VERS>L'autre dit qu'honneur gist à paroistre sçavant,</VERS>
<VERS>Et l'homme ambitieus à marcher le devant</VERS>
<VERS>Et avoir en tous lieux la premiere seance;</VERS>
<VERS>Mais l'avaricieux le met en abondance</VERS>
<VERS>D'escus, possessions, et de gros revenus;</VERS>
<VERS>L'amoureux dit qu'il est au plaisir de Venus,</VERS>
<VERS>À se faire estimer par de grandes métresses,</VERS>
<VERS>À domter la rigueur de ces rares Lucreces,</VERS>
<VERS>D'autant que la vertu n'est sans difficulté;</VERS>
<VERS>Madamoiselle croit qu'il consiste en beauté;</VERS>
<VERS>Son ame s'esjouit, quand elle est bien parée,</VERS>
<VERS>Quand pour elle les yeux vont à la picorée,</VERS>
<VERS>Quand elle plait à tous, quand son mary a poeur</VERS>
<VERS>Qu'un brave courtizan ne lui gaigne le coeur;</VERS>
<VERS>Car c'est le droict du jeu que les plus curieuses,</VERS>
<VERS>En donnant de l'amour, deviennent amoureuses.</VERS>
<VERS>Le chevalier françois le pose en certain point</VERS>
<VERS>Qui des moins insolens la conscience point;</VERS>
<VERS>Si de la moindre injure ils ont quelque scrupule,</VERS>
<VERS>Ny les édicts du roy, ny du pape la bule,</VERS>
<VERS>Les pourront empescher d'en demander raison;</VERS>
<VERS>Il se faut éclaircir d'un ouy ou d'un non.</VERS>
<VERS>Ils envoyent là bas dans le Cocyte boire</VERS>
<VERS>Leur ame, et à main gauche ils laissent purgatoire.</VERS>
<VERS>Le bigot, c'est pitié, soustient, par ses raisons,</VERS>
<VERS>Que tout l'honneur depend d'un nombre d'oraisons,</VERS>
<VERS>Et que c'est bien assez d'adorer Dieu de bouche;</VERS>
<VERS>Sa paresseuse main seulement son nez mouche.</VERS>
<VERS>Il ne recognoit pas qu'il a l'esprit démis,</VERS>
<VERS>Il s'imagine avoir tous les saints pour amis;</VERS>
<VERS>S'il marie un enfant, cet homme de negoce,</VERS>
<VERS>Il les feroit prier volontiers de la nopce;</VERS>
<VERS>Il se mesle de tout, son regne est aujourd'huy,</VERS>
<VERS>Au ciel est son traffic, et la terre est à luy.</VERS>
<VERS>De ce mignon de Dieu la posture est estrange,</VERS>
<VERS>Les façons, les propos; il a le brevet d'ange.</VERS>
<VERS>Le voir parler de guerre au milieu d'un conseil,</VERS>
<VERS>Ce sot est à mes yeux eclypse de soleil,</VERS>
<VERS>Horreur à mon esprit, effroy dans mon courage;</VERS>
<VERS>Il ne respire rien que sang et que carnage.</VERS>
<VERS>Chacun court à l'honneur, mais par chemins divers;</VERS>
<VERS>Les uns sont plus cachez, les autres plus ouvers.</VERS>
<VERS>Diogene et Platon, si leur vie on contemple,</VERS>
<VERS>Democrit, Heraclyt, nous serviront d'exemple.</VERS>
<VERS>Tel voudroit estre en haut, qui porte l'oeil en bas.</VERS>
<VERS>Le sage sçait frapper où il ne vise pas,</VERS>
<VERS>Semblable au battelier qui, en suivant l'usage,</VERS>
<VERS>Vers les lieux desirez ne tourne le visage;</VERS>
<VERS>Il y parvient pourtant à force d'avirons,</VERS>
<VERS>Ainsi qu'une escrevice allant à reculons.</VERS>
<VERS>Ô! Combien y a t'il parmy nous d'escrevices,</VERS>
<VERS>À qui l'on fait present d'estats de benefices,</VERS>
<VERS>Sous ombre que l'on croit qu'ils n'en font point de cas,</VERS>
<VERS>Et qu'ils auront trouvé ce qu'ils ne cerchoient pas;</VERS>
<VERS>Ces tristes marmiteux, confreres de lippée,</VERS>
<VERS>Qui les foibles esprits prennent à la pipée,</VERS>
<VERS>Moutons par le dehors, et au dedans des loups,</VERS>
<VERS>De richesses, d'honneurs, jamais ny las, ny souls!</VERS>
<VERS>L'habit trompe les gens, et souvent un cilice,</VERS>
<VERS>Aussi bien qu'un manteau, est fourré de malice.</VERS>
<VERS>De vanité, d'orgueil, il n'est profession</VERS>
<VERS>Qui oze se vanter d'estre sans passion.</VERS>
<VERS>Les dieux disputoient bien les premiers rangs à table.</VERS>
<VERS>Toute la cour de France aspire à connestable.</VERS>
<VERS>Ver, Vic, Martin, Mangot, ainsi comme ruisseaus,</VERS>
<VERS>Au chancelier leur source ont reporté les seaus.</VERS>
<VERS>La mort à ces messieurs en a bien baillé d'une;</VERS>
<VERS>Elle fait les grands coups au jeu de la fortune,</VERS>
<VERS>Elle darde ses traicts au soir et au matin;</VERS>
<VERS>C'est le grand instrument de monsieur le destin.</VERS>
<VERS>Qui la sçauroit prevoir avec des ephemeres,</VERS>
<VERS>En saison opportune il feroit ses affaires,</VERS>
<VERS>Il pourroit eviter maintes calamitez;</VERS>
<VERS>Ses dessains et projects se verroient limitez</VERS>
<VERS>À la fin de sa vie; il n'espouseroit femme,</VERS>
<VERS>Qu'il ne sceut le moment qu'elle rendroit son ame;</VERS>
<VERS>Se mariroit sans cesse, et si feroit estat</VERS>
<VERS>De ne prendre jamais la fille sans l'estat.</VERS>
<VERS>Que d'estats, que d'honneurs, et combien d'epitafes,</VERS>
<VERS>Autant ou environ qu'au droict de paragrafes,</VERS>
<VERS>En quatorze ou quinze ans! Et, si nous croyons tous</VERS>
<VERS>Ce qu'un espagnol dit, qu'il n'est rien de si dous,</VERS>
<VERS>Meslé parmy l'amer de l'importun mesnage,</VERS>
<VERS>Que l'espoir de gouster quelque jour du veufvage,</VERS>
<VERS>Qui pourroit concevoir les grands contentemens</VERS>
<VERS>Qu'heureux il recevroit de tous ces changemens?</VERS>
<VERS>Un grand amy de Christ, S Jean le bon apostre,</VERS>
<VERS>Enfile jolyment en une patinostre</VERS>
<VERS>Le plaisir, la richesse, et cette vanité</VERS>
<VERS>Dont l'esprit des humains est ainsi transporté;</VERS>
<VERS>Ce sont les trois objects à qui sans plus le monde,</VERS>
<VERS>Qui de soins, de malheurs et de malice abonde,</VERS>
<VERS>Fait ses devotions, ingrat et oublieux</VERS>
<VERS>De l'honneur, du respect qu'il doit au Dieu des dieux.</VERS>
<VERS>Car honneur à Dieu seul, au seul Seigneur hommage,</VERS>
<VERS>Au roy de France aprés, son plus parfaict image.</VERS>
<VERS>Celuy que les petits, soit par force ou par art,</VERS>
<VERS>Veulent s'attribuer, est un enfant bastart,</VERS>
<VERS>Un faux germe, un fantosme et une vaine gloire.</VERS>
<VERS>Un sot pourtant se plaint qu'on ne le vend en foire,</VERS>
<VERS>Qu'il seroit bien content d'y mettre ses deniers,</VERS>
<VERS>Et qu'il en rempliroit sa cave et ses greniers.</VERS>
<VERS>Pour la vraye Junon il embrasse la nuë,</VERS>
<VERS>Il s'impute à vertu quand quelcun le saluë.</VERS>
<VERS>Il s'en flatte, il s'en aime, et croit estre quelcun.</VERS>
<VERS>Selon son propre sens se gouverne un chacun.</VERS>
</STROPHE>
<STROPHE>
<VERS>Luy allegassiez vous la genese et l'exode,</VERS>
<VERS>Il ne refformera son train ny sa methode,</VERS>
<VERS>Et c'est un grand hazard, à la fin du sermon,</VERS>
<VERS>Si vous n'estes payé d'un : " c'est bien dit, c'est mon",</VERS>
<VERS>D'un : " je le croirés bien " , d'injures, s'il arrive.</VERS>
<VERS>À laver teste d'asne on y perd sa lescive;</VERS>
<VERS>C'est au fond de la mer rechercher des moissons,</VERS>
<VERS>C'est pescher dedans l'air les humides poissons,</VERS>
<VERS>Et c'est avec les dens vouloir prendre la lune,</VERS>
<VERS>C'est la rare vertu vouloir rendre commune.</VERS>
<VERS>Marguerites jetter on ne doit aux pourceaux;</VERS>
<VERS>Quand tout le genre humain mourroit à grands monceaux,</VERS>
<VERS>Si le mal trop puissant se moque du remede,</VERS>
<VERS>Le docte Hyprocratés veut que son art luy cede.</VERS>
<VERS>Il faut en tous endroicts son honneur conserver.</VERS>
<VERS>Ma muse, je le sens, ne faict plus que rêver;</VERS>
<VERS>Ma veine se tarit, mes rimes se font dures;</VERS>
<VERS>Et, quand le latin faut, on en vient aux injures.</VERS>
<VERS>En parlant à la reyne il faut estre discret.</VERS>
<VERS>Volontiers un resveur conteroit son secret,</VERS>
<VERS>Et le secret d'autruy, les vertus et les vices.</VERS>
<VERS>Ses sens ny ses esprits ne font plus leurs offices.</VERS>
</STROPHE>
<STROPHE>
<VERS>Avant que mon humeur ait pris le mors aux dens,</VERS>
<VERS>Qui pourroit n'espargner princes ny presidens,</VERS>
<VERS>Voire, s'il s'adonnoit, drapper les gens d'eglise,</VERS>
<VERS>Je finis ce discours, de peur d'une sottise;</VERS>
<VERS>Car il ne faut jamais estre trop soucieux,</VERS>
<VERS>Ny causer librement de ce que font les dieux.</VERS>
<VERS>N'en déplaise aux frians de la haute censure,</VERS>
<VERS>Qui chassent à l'honneur dans le champ de l'injure,</VERS>
<VERS>Et couchent tous les grands en leur papier journal,</VERS>
<VERS>Affin d'avoir seance au banc de Juvenal,</VERS>
<VERS>Et enfin, s'ils ozoient, porter son nom et armes;</VERS>
<VERS>Aussi bien, comme moy, ce sont de bons gendarmes</VERS>
<VERS>Et de bons zelateurs de la perfection.</VERS>
<VERS>Si j'avois seulement la benediction</VERS>
<VERS>De vostre majesté, princesse liberale,</VERS>
<VERS>Ou qu'on vescut de chant, comme fait la cigale,</VERS>
<VERS>Ma foy, je chanterois à la belle saison;</VERS>
<VERS>Mais j'ay, l'esprit brouillé du soing de ma maison,</VERS>
<VERS>De payer une rente au terme qu'elle expire,</VERS>
<VERS>Ce qui fait qu'à toute heure il n'a pas faim de rire.</VERS>
</STROPHE>
</CORPS>
</POEME>



<POEME>
<TITRE>
SATIRE II
</TITRE>
<AUTRE>
À monsieur frere du roy.
</AUTRE>
<CORPS>
<STROPHE>
<VERS>Qui est cest importun qui, se donnant la voix,</VERS>
<VERS>S'est ozé baptiser l'aristarque françois,</VERS>
<VERS>Aux despens de Renier, à nostre prejudice,</VERS>
<VERS>Qui dispute la gloire au mary d'Euridice,</VERS>
<VERS>Hormis que ses beaux chants n'animent les rochers,</VERS>
<VERS>Et que ses jolis vers ne sont pas beaucoup chers,</VERS>
<VERS>Car ils ne coustent rien que six blancs le volume?</VERS>
<VERS>Mais sur tout il en veut au tiltre specieux,</VERS>
<VERS>Il croyoit qu'au dedans tout y fut precieux,</VERS>
<VERS>Qu'il ne contient en soy chose qui fut commune,</VERS>
<VERS>Que ce fust un present de la bonne fortune,</VERS>
<VERS>Qu'il fist la mouë à Perse, Horace et Juvenal;</VERS>
<VERS>Il craignoit de pecher en le rendant venal;</VERS>
<VERS>Car ce qui est sacré sans nulle controverse</VERS>
<VERS>N'est plus des biens humains et ne tombe en commerce.</VERS>
</STROPHE>
<STROPHE>
<VERS>Voyant que ce livret n'est de nul marchandé,</VERS>
<VERS>Que comme auparavant il est achalandé,</VERS>
<VERS>Il deteste l'auteur, il hait le caractere,</VERS>
<VERS>Plus que la vieille Anés ne craint le commissaire,</VERS>
<VERS>Plus qu'un pauvre curé ne hait un faux dismeur.</VERS>
</STROPHE>
<STROPHE>
<VERS>Cest exemple, monsieur, a refroidy l'humeur</VERS>
<VERS>En laquelle j'estois de faire des satyres;</VERS>
<VERS>La faveur et le bruict sont les plus doux zephires</VERS>
<VERS>Qui à nos actions donnent le mouvement;</VERS>
<VERS>Aprés tant de travaux c'est nostre payement.</VERS>
<VERS>Mais, quand le tans ne veut non plus lire nos carmes</VERS>
<VERS>Qu'un riche paysan voir chez soy les gendarmes,</VERS>
<VERS>Un noble des sergeans; quand nos doctes escrits</VERS>
<VERS>Ne sont pas des ragousts aux delicats esprits,</VERS>
<VERS>Ô! Que nous sommes sots, et que la riche muse,</VERS>
<VERS>Qui nous inspiroit lors, trouve qu'elle est camuse!</VERS>
</STROPHE>
<STROPHE>
<VERS>Que sert de le celer? Ce que je fais icy</VERS>
<VERS>N'est que pour tesmoigner que je suis en soucy</VERS>
<VERS>De vos deportemens et de vos exercices;</VERS>
<VERS>Si toutes les vertus ne sont pas vos delices,</VERS>
<VERS>Si vostre ame royale abhorre le peché,</VERS>
<VERS>Si, quand le soleil luit et quand il est couché,</VERS>
<VERS>En tout tans, en tout lieu, si vostre coeur souspire,</VERS>
<VERS>Gros de tenir un jour les resnes d'un empire,</VERS>
<VERS>De paroistre un Achille entre tous les guerriers,</VERS>
<VERS>Et de se voir le front couronné de lauriers.</VERS>
<VERS>Pour apprendre l'honneur vous avez de grands maistres,</VERS>
<VERS>Et d'assez bons regens, vos glorieux ancestres.</VERS>
<VERS>Henry Le Grand tout seul, dont vous estes enfant,</VERS>
<VERS>La perle de nos roys, ce prince triomphant,</VERS>
<VERS>Peut de ses hauts exploits, dont l'histoire est remplie,</VERS>
<VERS>Rendre vostre jeunesse en tout bien accomplie,</VERS>
<VERS>Si, esloignant de vous toute presomption,</VERS>
<VERS>La gangrene de l'ame et la corruption,</VERS>
<VERS>Comme de beaux patrons vous les voulez ensuivre,</VERS>
<VERS>Et les estudier, car c'est le meilleur livre.</VERS>
<VERS>Nostre bon roy Louys est encor un miroir</VERS>
<VERS>Sur la glace duquel surnage le devoir,</VERS>
<VERS>L'honneur, la pieté, la justice et la gloire;</VERS>
<VERS>Vous serez tout parfait si vous le voulez croire;</VERS>
<VERS>L'idée des vertus, et la forme des loix.</VERS>
<VERS>Sous son regne pourtant les bizarres françois,</VERS>
<VERS>Ô dieu! Quelle pitié! Ne changent leurs coustumes,</VERS>
<VERS>Et pour cette raison ils craignent tant nos plumes,</VERS>
<VERS>Qui censurent le vice en toute liberté,</VERS>
<VERS>Qui osent sans rougir dire la verité.</VERS>
<VERS>Ils les craignent autant que des larrons les juges,</VERS>
<VERS>Les paillards de revoir encores les deluges,</VERS>
<VERS>Les petits escoliers de rendre leur leçon,</VERS>
<VERS>Et moy mon creancier Philippe D'Arançon.</VERS>
<VERS>Nos vers sont des sermons, et, ne vous en deplaise,</VERS>
<VERS>Vous qui en sçavez plus que les livres de Blaize,</VERS>
<VERS>Scolastics entestés d'un diable de latin,</VERS>
<VERS>Qui dictes qu'en hebreu poëte est un lutin,</VERS>
<VERS>C'est un brave sermon qu'une juste satyre,</VERS>
<VERS>Qui les mord en riant et les pince sans rire,</VERS>
<VERS>Ces jeunes debauchez, ces pilliers de bordeaux,</VERS>
<VERS>Qui marchent en plein jour avecque des flambeaux,</VERS>
<VERS>Qui apprennent trop tard les regles du ménage,</VERS>
<VERS>Qui durant les accords mangent leur mariage;</VERS>
<VERS>Ces bourgeoises qui font leur dieu de leurs habis,</VERS>
<VERS>De qui les belles mains eclattent de rubis,</VERS>
<VERS>Qui tentent nos devots; dont les appas estranges</VERS>
<VERS>Font crier les plus saints qu'ils ne sont pas des anges;</VERS>
<VERS>Fleaux de bons maris, ruines des maisons,</VERS>
<VERS>À qui les fols desirs tiennent lieu de raisons;</VERS>
<VERS>Bref, qui dedans Paris, arrosé de la Seine,</VERS>
<VERS>Veulent tousjours sembler aussi belles qu'Heleine,</VERS>
<VERS>Parées comme Armide allant voir Godefroy.</VERS>
</STROPHE>
<STROPHE>
<VERS>Si pour deux ou trois mois je pourrois estre roy,</VERS>
<VERS>Je ferois aussi tost une belle ordonnance,</VERS>
<VERS>Qu'aucun ne s'habillast au royaume de France,</VERS>
<VERS>Fut il un gros marchand ou un rogue artisan,</VERS>
<VERS>Gentilhomme champestre ou mignon courtisan,</VERS>
<VERS>Que suivant ses moyens, ou suivant ses offices.</VERS>
<VERS>Je reglerois aussi tant de pauvres Apices,</VERS>
<VERS>Qui apprestent à rire à leurs proches voisins,</VERS>
<VERS>Et qui par vanité reçoivent les cousins,</VERS>
<VERS>Les ducs de franc-repas, escumeurs de marmites,</VERS>
<VERS>Qui, de peur d'estre veus, sont tousjours en visites;</VERS>
<VERS>Rats dont toute la France est rongée aujourd'huy,</VERS>
<VERS>Qui ne trouvent rien bon qu'en la maison d'autruy.</VERS>
<VERS>Nos corps sont informez d'une ame genereuse;</VERS>
<VERS>La pauvreté chez nous est toute ambitieuse;</VERS>
<VERS>C'est assez d'attraper la bonne opinion,</VERS>
<VERS>Nous caressons l'image avec Pygmalion,</VERS>
<VERS>Et delaissons le vray à la philosophie.</VERS>
<VERS>Pourveu que nous roulions, que nostre maison rie,</VERS>
<VERS>Que nous soyons tousjours suivis de beaux laqués,</VERS>
<VERS>Nos voeus sont accomplis, et bran pour les aquests,</VERS>
<VERS>Pour les retraicts avec; c'est afaire aux avares,</VERS>
<VERS>À ces riches vilains qui vivent en Lazares,</VERS>
<VERS>Qui ont bon vin en cave et boivent du rapé,</VERS>
<VERS>Qui aiment mieux mourir que prendre un recipé,</VERS>
<VERS>À cause qu'il faudroit payer l'apotiquaire;</VERS>
<VERS>Qui n'ont jamais appris que c'est de bonne chere,</VERS>
<VERS>Qui pleurent en vivant les frais de leurs tombeaux,</VERS>
<VERS>Qui usent des escus comme on fait des tableaux,</VERS>
<VERS>D'une statue antique, ou des choses sacrées;</VERS>
<VERS>Qui mangent rarement chez eux poires sucrées,</VERS>
<VERS>Encores que le sucre oste la crudité;</VERS>
<VERS>Parfumez de misere et de calamité.</VERS>
<VERS>Mais c'est un grand malheur que ce vice mestrise,</VERS>
<VERS>Qu'il meine à la baguette un tas de gens d'eglise,</VERS>
<VERS>Qui enfin par degrez sont devenus Simons;</VERS>
<VERS>Et, puisque, selon nous, satyres sont sermons,</VERS>
<VERS>Je croy qu'ils descendront au plutonique centre,</VERS>
<VERS>Et qu'ils ont, ces caphars, tous les diables au ventre,</VERS>
<VERS>Qu'ils les ont aux roignons, puisqu'ils vont adjugeant</VERS>
<VERS>Les graces de l'esprit à qui a plus d'argent.</VERS>
<VERS>Que le ciel est fasché que ce haut estat cloche!</VERS>
<VERS>La satyre en ce point use de sinecdoche.</VERS>
<VERS>Ses coups plus violens, ses traicts impetueux,</VERS>
<VERS>Ne voleront jamais contre les vertueux;</VERS>
<VERS>Aussi n'espargnent ils ny drap ny escarlate;</VERS>
<VERS>Son refrain est par tout : qui est galeux se gratte.</VERS>
<VERS>Bien qu'en ce jeune corps loge un esprit chenu,</VERS>
<VERS>Nous esperons pourtant, quand vous serez venu</VERS>
<VERS>En âge un peu plus meur, que, comme un prince habile,</VERS>
<VERS>Vous ne sommeillerez que sur l'escu d'Achille;</VERS>
<VERS>Que vous ne dormirez non plus que le soleil,</VERS>
<VERS>Qui, se couchant jamais, ne ferme son seul oeil.</VERS>
</STROPHE>
<STROPHE>
<VERS>Il regarde soigneux icy bas toutes choses;</VERS>
<VERS>C'est luy qui au printemps fait renaistre les roses,</VERS>
<VERS>Et, au fascheux hiver, c'est son esloignement</VERS>
<VERS>Qui redonne à la terre un triste habillement.</VERS>
<VERS>Vous ne direz, monsieur, mot qui ne soit sentence,</VERS>
<VERS>Sous le juste loys vous purgerez la France,</VERS>
<VERS>Les colombes feront leurs nids aux morions,</VERS>
<VERS>Vous couperez la teste aux triples gerions,</VERS>
<VERS>Vous reglerez ses jeux, ses habits et ses dances,</VERS>
<VERS>Mais vous les choysirez ces messieurs des finances;</VERS>
<VERS>Ils sont honnestes gens, pourtant s'ils ayment l'or;</VERS>
<VERS>Si font bien nos docteurs Tabarin et Mondor,</VERS>
<VERS>Qui l'attirent à soy d'une façon jolie,</VERS>
<VERS>Qui ont sceu transporter en France l'Italie.</VERS>
<VERS>Vous serez le support de tous les beaux esprits,</VERS>
<VERS>Des modestes sçavans qui sont dans le mépris,</VERS>
<VERS>Et n'ozeroient parler à cause qu'on les siffle,</VERS>
<VERS>Qui disent à refaire encor qu'ils ont morniffle,</VERS>
<VERS>Regardez de travers aux lieux où ils sont nez,</VERS>
<VERS>Et qui sont à la cour tellement profanez</VERS>
<VERS>Que pour fuir l'injure ils cachent leur science,</VERS>
<VERS>Et font profession de l'utile ignorance;</VERS>
<VERS>Car qui veut s'advancer, estre dans le coulant,</VERS>
<VERS>Disposer du bon heur, il faut estre ignorant.</VERS>
<VERS>Il faut estre ignorant pour avoir des pistoles;</VERS>
<VERS>C'est pourquoy si souvent je maudi les escholes,</VERS>
<VERS>Les livres, les regens, encre, plume, cornet;</VERS>
<VERS>Je vous appelle ingrats, ma robe et mon bonnet,</VERS>
<VERS>Et prendrois, quand je suis au plus chaud de ma verve,</VERS>
<VERS>Volontiers à partie et Themis et Minerve,</VERS>
<VERS>Pour m'avoir empestré dans leurs arts ocieux.</VERS>
<VERS>Comme un acteur tragic, je chatirois mes yeux,</VERS>
<VERS>Qui se sont affoiblis aux lueurs des chandelles,</VERS>
<VERS>Durant les froides nuicts fait maintes sentinelles,</VERS>
<VERS>Au lieu que je devois apprendre l'entregent,</VERS>
<VERS>À coller ma moustache, à conter de l'argent,</VERS>
<VERS>À jurer comme un homme, à mentir en vieux Pline,</VERS>
<VERS>Plier et pallier, pour toute discipline;</VERS>
<VERS>Car pour ces beaux garçons furent faicts les destins,</VERS>
<VERS>Et pour eux le soleil se leve les matins,</VERS>
<VERS>La nuict en leur faveur esclaire icy la lune,</VERS>
<VERS>Ils dorment aux costez de la bonne fortune,</VERS>
<VERS>Les gracieux zephirs netoyent leurs habis,</VERS>
<VERS>La cour crie apres eux : orate pro nobis.</VERS>
<VERS>Et qui pourra curer les estables d'Augie?</VERS>
<VERS>Bien que la France soit par un juste regie,</VERS>
<VERS>Qui donne bon exemple, on ressent toutefois</VERS>
<VERS>Que la noire malice est au dessus des loix,</VERS>
<VERS>Que la pauvre justice est noyée en ses formes,</VERS>
<VERS>Que Paris est remply de Lazares de Tormes,</VERS>
<VERS>De pippeurs, de mattois; que depuis certain tans</VERS>
<VERS>On le voit fourmiller de braves charlatans,</VERS>
<VERS>Joueurs de gobbelets, de chartes, de merelles;</VERS>
<VERS>Mais c'est le vieux sejour des doctes maquerelles</VERS>
<VERS>Et des belles putains; il y a des cocus</VERS>
<VERS>Plus que ce financier n'a derobé d'escus</VERS>
<VERS>Au roy depuis deux ans, et si ne les rapporte</VERS>
<VERS>Si je le veux, monsieur, que le diable l'emporte;</VERS>
<VERS>Car c'est le sang du peuple opprimé des impos,</VERS>
<VERS>À qui l'on ne tond plus la laine sur le dos;</VERS>
<VERS>Ainsi qu'un doux agneau on le tuë, on l'ecorche.</VERS>
<VERS>Vous qui dans le conseil luisez comme une torche,</VERS>
<VERS>Prince grave, benin, courtois et plein de foy,</VERS>
<VERS>Qui recognoissez bien que l'on trompe le roy,</VERS>
<VERS>Et que sa majesté ne cause ce desordre,</VERS>
<VERS>Le plus tost que pourrez il y faut donner ordre;</VERS>
<VERS>Car ceux que vous sçavez ne diront pas : " toubeau,</VERS>
<VERS>Le peuple n'en peut plus "; ils ont part au gasteau.</VERS>
<VERS>Ne souffrez plus qu'au vice on donne les loüanges.</VERS>
<VERS>Les hommes volontiers denicheroient les anges.</VERS>
<VERS>Les nobles aujourd'huy tranchent des petits rois</VERS>
<VERS>Et des petits tyrans entre les villagois;</VERS>
<VERS>Ils font comparaison au saint de leur paroisse;</VERS>
<VERS>Un sergeant n'oseroit, qu'il ne leur apparoisse</VERS>
<VERS>De tout le tu autem, sans leur permission,</VERS>
<VERS>Donner devant le juge une assignation;</VERS>
<VERS>Croyent estre pestris d'une meilleure bouë,</VERS>
<VERS>Et qu'on les ait tournez dessus une autre rouë;</VERS>
<VERS>Leurs liberalitez sont des coups de baston.</VERS>
<VERS>La France auroit besoin d'un troisiéme Caton,</VERS>
<VERS>Qui s'oposast aux moeurs, ou d'un prudent Ulysse,</VERS>
<VERS>Qui avecque douceur faisoit la guerre au vice.</VERS>
<VERS>Vous serez tous les deux, nous nous le promettons,</VERS>
<VERS>Race du grand Henry, en vous nous remettons</VERS>
<VERS>Ce qui nous peut rester de la bonne esperance.</VERS>
<VERS>Joignez donc vos desirs à vostre suffisance,</VERS>
<VERS>Rendez l'honneur aux bons et perdez les meschans,</VERS>
<VERS>Rappellez les vertus aux villes et aux champs,</VERS>
<VERS>Faites que vostre nom vive dans nos histoires,</VERS>
<VERS>Et relise ces vers, qui sont de bons memoires.</VERS>
</STROPHE>
</CORPS>
</POEME>


<POEME>
<TITRE>
SATIRE III
</TITRE>
<AUTRE>
À Monsieur Le Mareschal De Bassompierre.
</AUTRE>
<CORPS>
<STROPHE>
<VERS>Ô! Qu'il est malaisé de s'empescher d'escrire,</VERS>
<VERS>Quand la teste demange, une bonne satyre!</VERS>
<VERS>Je l'ay bien apperceu depuis neuf ou dix jours;</VERS>
<VERS>Mais, voyant que l'on peche à la ville et fauxbourgs,</VERS>
<VERS>Qu'à bien faire le sot un chacun se dispense,</VERS>
<VERS>Que c'est à qui sera premier de sa licence,</VERS>
<VERS>Que mesme au plat pais on en fait plein métier,</VERS>
<VERS>Et moy d'avoir recours à l'encre et au papier;</VERS>
<VERS>Ce sont les instrumens dont l'art de poesie</VERS>
<VERS>Se sert à décharger l'humaine fantaisie;</VERS>
<VERS>De brouiller les esprits et purger les cerveaus,</VERS>
<VERS>Tout voir et tout ouir, c'est à faire à des veaus.</VERS>
</STROPHE>
<STROPHE>
<VERS>Et c'est se mettre au rang des cocus volontaires,</VERS>
<VERS>De ne dire qu'amen lors qu'on traite d'affaires.</VERS>
<VERS>Croire que ce malheur soit aux maris fatal,</VERS>
<VERS>C'est estre fort yssu du vray sens logical.</VERS>
<VERS>En public, en privé, lorsqu'un meschant propose,</VERS>
<VERS>Fusse un plus grand seigneur, quelque mauvaise chose,</VERS>
<VERS>Il luy faut resister, ou ce n'est bien vescu;</VERS>
<VERS>Mais, selon nostre sens, c'est acte de cocu;</VERS>
<VERS>Car que sert un mastin si aux loups il n'aboye?</VERS>
<VERS>Si ce n'est pour payer, à quoy sert la monnoye?</VERS>
<VERS>Le discours de raison est de l'homme de bien,</VERS>
<VERS>À parler bon françois, la monnoye et le bien,</VERS>
<VERS>Il les doit employer selon leur vray usage,</VERS>
<VERS>Et quitter comme nous les fautes au passage.</VERS>
<VERS>En exerçant sa charge ou en communs devis,</VERS>
<VERS>Certes il est tenu d'en dire son advis;</VERS>
<VERS>Dieu pour cette raison nous donna la parole.</VERS>
<VERS>Mon pere pour cela m'envoyoit à l'escole</VERS>
<VERS>D'un curé qui n'estoit au roolle des pedans,</VERS>
<VERS>Et c'est luy qui m'a fait sçavant jusques aux dans.</VERS>
</STROPHE>
<STROPHE>
<VERS>À luy je suis debteur, et à ce mien bon pere,</VERS>
<VERS>De ce que j'escri bien quand je suis en cholere.</VERS>
<VERS>Voicy dequoy, monsieur, qui n'est pas bien grand cas;</VERS>
<VERS>Toutefois sans m'oüir ne me condamnez pas.</VERS>
<VERS>Si vous me condamniez, la cour, à vostre exemple,</VERS>
<VERS>Qui comme son miroir sans cesse vous contemple,</VERS>
<VERS>Me pourroit condamner; on ne juge aujourd'huy,</VERS>
<VERS>On ne gouste, on ne voit, que par les yeux d'autruy;</VERS>
<VERS>Chacun, à soy suspect, son propre sens reproche,</VERS>
<VERS>Et, sans l'examiner, croit que sa raison cloche.</VERS>
<VERS>La plus part des esprits, en allant à tatons,</VERS>
<VERS>Se tiennent par la queüe ainsi que hannetons.</VERS>
<VERS>Maintenant tout le monde a l'ame moutonniere,</VERS>
<VERS>C'est un bien quand un sage y porte la banniere.</VERS>
<VERS>Il est vray que si grand est le nombre des fous</VERS>
<VERS>Qu'aucun dessus ce point ne se taste le pous,</VERS>
<VERS>Et faut en ce commerce avoir l'ame bien forte</VERS>
<VERS>Pour tourner sa jaquette à la grande cohorte.</VERS>
<VERS>Ce qu'approuvent beaucoup n'est jamais debatu,</VERS>
<VERS>La coustume est qu'on suit le chemin plus battu.</VERS>
</STROPHE>
<STROPHE>
<VERS>De tous arts liberaux nostre siecle heretique</VERS>
<VERS>N'a quasi plus besoin que de l'arithmetique;</VERS>
<VERS>À conter par ses doigts il est tout empéché;</VERS>
<VERS>Suivre le plus de vois, c'est le cours du marché.</VERS>
<VERS>Mais c'est une pitié quand on ne se mesure,</VERS>
<VERS>Quand celuy qui ne doit s'habiller que de bure,</VERS>
<VERS>Pour dire que c'est luy, s'habille de satin;</VERS>
<VERS>Quand un gallefretier incaque son destin;</VERS>
<VERS>Quand la femme d'un tel veut manier sans voiles,</VERS>
<VERS>Et aller en carosse en dépit des estoiles,</VERS>
<VERS>Qui n'ont fait son mary qu'autant riche qu'il faut.</VERS>
<VERS>Ce sexe ambitieux ne cognoit son deffaut,</VERS>
<VERS>Il ne luy chaut de rien pourveu qu'il se contente,</VERS>
<VERS>Au milieu d'un doux calme il ne craint la tourmente,</VERS>
<VERS>Les troubles ny les frais d'un sergeant indiscret,</VERS>
<VERS>Quand il fera passer tous ses biens par decret,</VERS>
<VERS>En vertu d'instrumens et lettres authentiques,</VERS>
<VERS>Pour habits empruntez és meilleures boutiques,</VERS>
<VERS>Pour payer la dépense à l'hoste de Paris.</VERS>
<VERS>Baste, si vous n'estiez cocus, les bons maris.</VERS>
<VERS>Tout ordre est renversé, chacun a sa methode,</VERS>
<VERS>Le livre de nos gens s'intitule la mode,</VERS>
<VERS>Qui ne sera jamais de vieille impression,</VERS>
<VERS>D'autant qu'il renouvelle avec la passion,</VERS>
<VERS>Fidelle correcteur, excellent caractere,</VERS>
<VERS>Dont le styl anomal censure Despautere.</VERS>
<VERS>Les nobles aujourd'huy croissent en tous foyers,</VERS>
<VERS>Le royaume de France est tout plein d'escuyers,</VERS>
<VERS>Il en est voirement si plein qu'il en regorge,</VERS>
<VERS>Chacun en a chez soy les soufflets et la forge.</VERS>
</STROPHE>
<STROPHE>
<VERS>Nobles et roturiers, en dépit d'Amadis,</VERS>
<VERS>Y sont desja confus ainsi qu'en paradis.</VERS>
<VERS>C'est à qui sera beau, c'est à qui sera brave;</VERS>
<VERS>Ce pauvre courtisan a disné d'une rave,</VERS>
<VERS>Mais son ventre discret aide à couvrir le jeu,</VERS>
<VERS>Est fait au badinage et ne se plaint du peu.</VERS>
<VERS>Il est bien plus subject au vouloir de son mestre</VERS>
<VERS>Que ne fut Lazarille aux humeurs du bon prestre;</VERS>
<VERS>Car cetui cy tachoit souvent à le tromper,</VERS>
<VERS>L'autre de bonne foy se couche sans soupper.</VERS>
<VERS>Sans mesurer son bien, sans pezer son merite,</VERS>
<VERS>Messire a pris un page, et n'a plus de marmite;</VERS>
<VERS>À present les faquins partagent les honneurs</VERS>
<VERS>Et les autoritez avec les grands seigneurs.</VERS>
<VERS>Je ne suis pas bien vieux, et si j'ay souvenance</VERS>
<VERS>Qu'un homme n'eut ozé faire le sot en France,</VERS>
<VERS>Parler le barragouin, faire le quand à moy,</VERS>
<VERS>Qu'il n'eut ozé jurer plus haut que par sa foy,</VERS>
<VERS>S'il n'eut eu pour le moins, en heritage ou rente,</VERS>
<VERS>Par an six cent escus, ou cinq, que je n'en mente.</VERS>
<VERS>Chacun a les couillons aussi gros qu'un mortier;</VERS>
<VERS>Tel semble estre monsieur qui n'est que son portier;</VERS>
<VERS>La pluspart des docteurs tiennent que l'homme à l'homme</VERS>
<VERS>Est aussi ressemblant que la pomme à la pomme,</VERS>
<VERS>Que le chien est au chien, le cheval au cheval;</VERS>
<VERS>Et delà, de pardieu, procede tout le mal,</VERS>
<VERS>Tout l'inconvenient : car c'est cette creance</VERS>
<VERS>Qui des coeurs insolens bannit la reverence,</VERS>
<VERS>Abolit le respect; aussi, dit un quidam,</VERS>
<VERS>Si nous sommes tretous enfans d'Eve et d'Adam,</VERS>
<VERS>D'Adam le premier homme et de son epouse Eve,</VERS>
<VERS>Peut on pas soutenir que la noblesse réve,</VERS>
<VERS>Puisque d'un mesme cep pendent mesmes raisins?</VERS>
<VERS>Que diable sert cela? Nous sommes tous cousins.</VERS>
<VERS>Il ne sçauroit gouster la raison des polices,</VERS>
<VERS>Et ce testu ne veut jurer qu'en ses caprices.</VERS>
<VERS>La sainte modestie on n'estime un bouton,</VERS>
<VERS>La cour fait ribouilles au gnothi seauton.</VERS>
<VERS>Temoin celuy qui court à l'hospital grand erre,</VERS>
<VERS>Et ne chausse soulier qu'au point de Bassompierre,</VERS>
<VERS>Sans penser que les dieux n'ont point de corrivaus,</VERS>
<VERS>Qu'une selle ne peut servir à tous chevaus.</VERS>
<VERS>Chaque chose a son prix, sa force et sa portée;</VERS>
<VERS>La grenouille pourtant fut en vain exhortée</VERS>
<VERS>De ne plus contester avec le boeuf pesant.</VERS>
<VERS>Luy, deut il en crever, fera le suffisant;</VERS>
<VERS>Au frein de la raison il a la bouche forte,</VERS>
<VERS>D'autant qu'il ne veut pas que sa pie soit morte.</VERS>
</STROPHE>
<STROPHE>
<VERS>N'eut il en son buffet ny escus ny ducas,</VERS>
<VERS>Il s'estime toujours plus riche que Midas.</VERS>
<VERS>Tout le cours de sa vie est une mascarade,</VERS>
<VERS>Sain tout ce qui se peut quand il n'est point malade;</VERS>
<VERS>Il a son petit bien en ce train consommé,</VERS>
<VERS>Ce mince courtizan du tans mal informé,</VERS>
<VERS>Qui ne sçait ny mentir ny changer de visage,</VERS>
<VERS>Qui croit, estant en cour, qu'il est dans son village,</VERS>
<VERS>Qui ne sçait comme il faut faire un remerciment,</VERS>
<VERS>Qui n'a jamais ouy parler de compliment,</VERS>
<VERS>Qui croit que c'est assez que tout le monde sçache</VERS>
<VERS>Qu'il est nai gentil homme avec un poil de vache,</VERS>
<VERS>Un grand nez demy rouge, un pourpoint de chamois;</VERS>
<VERS>Le vray echantillon du pais d'Angoumois.</VERS>
<VERS>Laissons là ce malfait qui estime bestize</VERS>
<VERS>La gentille vertu qui se nomme accortize,</VERS>
<VERS>Cette bonté de moeurs, ceste facilité,</VERS>
<VERS>Qui se peut exercer avec sincerité,</VERS>
<VERS>Compagne du respect qui les amitiez lie,</VERS>
<VERS>Qui fait, selon mon sens, boire le vin sans lie,</VERS>
<VERS>C'est à dire hanter sans crainte du mépris,</VERS>
<VERS>Qui se coule aisément dans les communs esprits,</VERS>
<VERS>Que l'on peut baptiser esprits à la douzaine,</VERS>
<VERS>Qui s'ombragent de tout pour n'estre tains en greine,</VERS>
<VERS>Ou pour n'estre pestris de fin or ou d'argent,</VERS>
<VERS>Mais d'un metal qui fait ignorer l'entregent,</VERS>
<VERS>Et abhorrer sur tout la noble courtoisie,</VERS>
<VERS>Qui est aux gens d'honneur plus douce qu'ambrosie,</VERS>
<VERS>Mieux sentant à l'esprit que musc et qu'ambre gris,</VERS>
<VERS>Qui ne consiste pas à succrer un souris,</VERS>
<VERS>À crier : " serviteur, serviteur " , par la rue,</VERS>
<VERS>Au mois de febvrier demeurer teste nue,</VERS>
<VERS>Jusqu'à tant que le froid glace l'entendement,</VERS>
<VERS>Et puis au departir dire sommairement:</VERS>
<VERS>" monsieur, je suis tout vostre, à vendre et à dependre. "</VERS>
<VERS>Mais gare quand se vient et au fait et au prendre!</VERS>
<VERS>Si la bourse, la bouche, et le coeur, et la main,</VERS>
<VERS>Les offres d'aujourd'huy n'executent demain,</VERS>
<VERS>Tant de bonadies et de cajollerie</VERS>
<VERS>Ne sont que trahisons, abus et tromperie,</VERS>
<VERS>Que des fausses couleurs, et, pour le faire court,</VERS>
<VERS>Que cela qu'on appelle eau beniste de court.</VERS>
</STROPHE>
<STROPHE>
<VERS>Il n'est tel qu'en tout lieu prattiquer la franchise.</VERS>
<VERS>Vous qui vous cognoissez en cette marchandise,</VERS>
<VERS>Monsieur, et qui peut estre en avez debité,</VERS>
<VERS>Comme un vieux consultant, dites la verité.</VERS>
<VERS>Phoebus, qui en ces vers rit en poule laitée,</VERS>
<VERS>Ainsi que vous voyez, en dit sa ratelée;</VERS>
<VERS>Il se mesle de tout, c'est Jean de tous métiers;</VERS>
<VERS>Il dispute des vens avec les mariniers;</VERS>
<VERS>La satyre n'est rien qu'une grande sallade</VERS>
<VERS>Par laquelle il guerit tout le monde malade</VERS>
<VERS>De vanité, d'orgueil, d'amour, d'ambition,</VERS>
<VERS>D'avarice, d'envie, ou d'autre passion;</VERS>
<VERS>En sorte qu'il la sçait composer, au lieu d'herbes,</VERS>
<VERS>Bon medecin qu'il est, de pronoms et de verbes,</VERS>
<VERS>Et de tout ce qui sert à faire une oraison;</VERS>
<VERS>Drogue tres-excellente à penser la raison,</VERS>
<VERS>Mais beaucoup plus encor quand elle est prise en carmes,</VERS>
<VERS>Des faciles esprits les plus asseurez charmes,</VERS>
<VERS>Qui endorment les sens d'un sommeil gracieux,</VERS>
<VERS>Pendant que l'intellect revole dans les cieux,</VERS>
<VERS>Et dépouille en chemin les notions passées,</VERS>
<VERS>Pour se garnir là haut de plus saines pensées;</VERS>
<VERS>Son idée il contemple, et sur elle, en effect,</VERS>
<VERS>Il cognoist aussi tost ce qu'il a d'imparfaict;</VERS>
<VERS>Il retranche, il adjouste, il r'habille, il reforme;</VERS>
<VERS>Ceux qui voyent son corps s'imaginent qu'il dorme.</VERS>
</STROPHE>
<STROPHE>
<VERS>Voila donc le proffit que rapportent nos vers</VERS>
<VERS>À ceux qui n'ont l'esprit emmanché de travers,</VERS>
<VERS>Et qui n'estrivent pas la noble poesie</VERS>
<VERS>Quelque vil excrement de nostre fantaisie;</VERS>
<VERS>Qu'en matiere de vers, pour en cracher beaucoup,</VERS>
<VERS>Il n'y a seulement qu'à toussir un bon coup;</VERS>
<VERS>Qui ne se mocquent pas des rimeurs et des rimes;</VERS>
<VERS>Chez qui poesie et fou ne sont pas sinonimes.</VERS>
<VERS>L'ignorance a ses droicts, elle en peut donc user;</VERS>
<VERS>Si elle juge mal, on la doit excuser.</VERS>
<VERS>Aprés qu'un homme a fait ce dont il est capable,</VERS>
<VERS>Fusse de turc à More, s'il n'est de rien coupable.</VERS>
<VERS>Ainsi que les palais, les gousts sont differans;</VERS>
<VERS>Des actions d'autruy nous ne sommes garans.</VERS>
<VERS>Bien qu'au plus haut degré loge vostre merite,</VERS>
<VERS>Achille toutefois trouvera son Thersite.</VERS>
<VERS>Quoy que vous egalliez en courage les rois,</VERS>
<VERS>Quoy que vostre vertu vous dispense des lois,</VERS>
<VERS>Qu'elle vous aye aquis le nom de magnifique,</VERS>
<VERS>L'envie, qui jamais ne ferme sa boutique,</VERS>
<VERS>Et qui regne aussi bien entre les courtizans</VERS>
<VERS>Comme entre les potiers et menus artizans,</VERS>
<VERS>Essayera tousjours d'obscurcir vostre gloire;</VERS>
<VERS>Mais c'est, comme l'on dit, marchandise de foire.</VERS>
</STROPHE>
<STROPHE>
<VERS>És affaires du monde à cause des méchans.</VERS>
<VERS>Aucunefois les bons n'en sont pas bons marchans.</VERS>
<VERS>La terre bien souvent fait eclypser la lune,</VERS>
<VERS>La raison à son tour fait place à la fortune.</VERS>
<VERS>Moy qui à la satyre accorde mon rebec,</VERS>
<VERS>Et qui pour m'advancer employe vert et sec,</VERS>
<VERS>Quel fruict ay je tiré de ma philosophie,</VERS>
<VERS>Sinon d'avoir perdu ma peine et ma bougie,</VERS>
<VERS>Qu'on me voit avant l'aage avoir le poil grizon,</VERS>
<VERS>Que je me suis donné le logis pour prizon,</VERS>
<VERS>Affin de m'exercer en cet art qui m'occupe,</VERS>
<VERS>Me captive, m'abuse, enfin m'a pris pour dupe,</VERS>
<VERS>Aprés m'avoir quinze ans d'esperance repu,</VERS>
<VERS>M'a haussé plusieurs fois, mais la corde a rompu?</VERS>
<VERS>Tousjours quelque envieux mes poursuites arreste,</VERS>
<VERS>Et, comme un bon chrestien, se fait plus tost de feste,</VERS>
<VERS>Qu'il n'en soit à mon dam. J'ay beau m'estomaquer</VERS>
<VERS>Pour sçavoir le pourquoy, j'ay beau l'en attaquer;</VERS>
<VERS>Aprés m'avoir juré, desguisant la matiere,</VERS>
<VERS>Que c'est un faux rapport, j'en ronge ma litiere,</VERS>
<VERS>J'en demeure logé chez Guillot Le Songeus.</VERS>
<VERS>Ce seroit un plaisir de garder les enjeus,</VERS>
<VERS>De tenir le bon bout au jeu de nostre vie,</VERS>
<VERS>Où s'escriment ces trois, vertu, fortune, envie.</VERS>
<VERS>Doncques, aprés avoir coté mon interest,</VERS>
<VERS>J'aime bien mieux laisser le moutier où il est</VERS>
<VERS>Que de plaider en vain contre les destinées,</VERS>
<VERS>Contre les volontez au mal trop obstinées,</VERS>
<VERS>Contre ce qui s'est fait du tans de Salomon,</VERS>
<VERS>Qui dans l'ecclesiaste en bastit un sermon,</VERS>
<VERS>Où, pour blasmer nos pas, nos sueurs et nos peines,</VERS>
<VERS>Il conclud qu'icy bas toutes choses sont veines;</VERS>
<VERS>Mais, en un autre endroit, il me plaist quand il dit</VERS>
<VERS>Que tant plus l'homme sçait, tant plus il est dépit,</VERS>
<VERS>Qu'il n'a que son labeur pour toute recompense.</VERS>
<VERS>Il faut laisser courir les chiens par la depence,</VERS>
<VERS>Filer doux, et, tirant à la derniere fin,</VERS>
<VERS>Prattiquer la vertu, c'est jouer au plus fin.</VERS>
</STROPHE>
</CORPS>
</POEME>


<POEME>
<TITRE>
SATIRE IV
</TITRE>
<AUTRE>
À Monsieur Le Comte De Tillieres.
</AUTRE>
<AUTRE>
Ambassadeur d'Angleterre.
</AUTRE>
<CORPS>
<STROPHE>
<VERS>J'estime justement un homme ce qu'il vaut.</VERS>
<VERS>Bien que vous appeliez l'admiral d'Annebaut</VERS>
<VERS>Vostre oncle ou vostre ayeul, que des princes de France,</VERS>
<VERS>Des ducs et mareschaux soient de vostre alliance,</VERS>
<VERS>Que vous soyez yssu d'une maison d'honneur,</VERS>
<VERS>Que de tous les costez vous soyez grand seigneur;</VERS>
<VERS>Quand Aimon ou Roger seroit vostre grand pere,</VERS>
<VERS>Si vostre ayeule estoit l'estoille poussiniere,</VERS>
<VERS>Quand vous seriez un roy, quand vous seriez sofy,</VERS>
<VERS>De tous ces tiltres vains pour moy je dirois fy,</VERS>
<VERS>Si vous n'aimiez l'honneur pardessus toutes choses,</VERS>
<VERS>Et si vous ne cueilliez les vertus comme roses;</VERS>
<VERS>Dans les difficultez si vous n'aviez la foy,</VERS>
<VERS>Si l'on ne vous tenoit bon serviteur de roy,</VERS>
<VERS>Et si vostre prudence, au fait d'une ambassade,</VERS>
<VERS>N'avoit fait recognoistre à la France malade</VERS>
<VERS>Ce qu'un homme de bien, soit au prés ou au loing,</VERS>
<VERS>Quand il est employé, peut servir au besoing;</VERS>
<VERS>Car, durant tout le cours d'une facheuse guerre,</VERS>
<VERS>Vous avez destourné l'orage qu'Angleterre</VERS>
<VERS>Pouvoit verser sur elle en faveur des mutins,</VERS>
<VERS>Qui l'abboyent sans cesse ainsi que des mastins,</VERS>
<VERS>Qui forment sans subject tousjours plaintes nouvelles,</VERS>
<VERS>Et sous le nom de foy se montrent infidelles.</VERS>
<VERS>Pour asseurer l'estat contre tous accidans,</VERS>
<VERS>Ce n'est assez d'avoir des Achilles dedans,</VERS>
<VERS>Mais il faut au dehors envoyer des Ulysses,</VERS>
<VERS>Qui sçachent mépriser les doux attraicts des circes</VERS>
<VERS>Et les corruptions des princes estrangers;</VERS>
<VERS>Dont l'esprit clair voyant previenne les dangers,</VERS>
<VERS>Evente les dessains, et, avec accortise,</VERS>
<VERS>Sçache mettre de l'eau dans un feu qu'on attise,</VERS>
<VERS>Dés le commencement, en donnant des advis;</VERS>
<VERS>Qui sçache comme il faut, en ses menus devis,</VERS>
<VERS>Ou lors qu'en plein conseil on luy préte audiance,</VERS>
<VERS>Selon l'occasion user de l'éloquence,</VERS>
<VERS>Ménager son humeur, et, gardant le respect,</VERS>
<VERS>Tout voir et tout ouir sans se rendre suspect.</VERS>
</STROPHE>
<STROPHE>
<VERS>Ostez moy ces pedans qui n'ont qu'une posture,</VERS>
<VERS>Qui relevent si fort de leur sotte nature</VERS>
<VERS>Qu'ils ne veulent en rien diminuer ses droits,</VERS>
<VERS>En dépit des boiteux qui veulent estre droits,</VERS>
<VERS>Et marcher à beau pied quand la cour est en housse,</VERS>
<VERS>Qui avecque les dieux ne feroient pas carrousse,</VERS>
<VERS>Qui n'ont jamais appris à rien dissimuler;</VERS>
<VERS>Moins qu'avecque les loups toujours il faut urler;</VERS>
<VERS>Et qu'un train si reglé ne convient qu'à la beste,</VERS>
<VERS>Non à l'homme, qui a la raison dans la teste,</VERS>
<VERS>Qui doit s'accommoder aux lieux et aux saisons,</VERS>
<VERS>Imitant le soleil, qui, changeant ses maisons,</VERS>
<VERS>Epand diversement icy bas sa lumiere.</VERS>
<VERS>Il n'est pas artizan qui n'a qu'une maniere.</VERS>
</STROPHE>
<STROPHE>
<VERS>Que Triboulet se tienne à son pais de Bloys.</VERS>
<VERS>Estant en Angleterre il faut vivre en anglois,</VERS>
<VERS>En grave senateur quand on est à Venise.</VERS>
<VERS>Bref, un ambassadeur doit estre homme de mise.</VERS>
<VERS>Mais c'est assez parlé latin devant les clercs.</VERS>
<VERS>Si en le descrivant nous ne sommes prou clers,</VERS>
<VERS>Comte, je suis d'advis que chacun vous contemple,</VERS>
<VERS>Qui aux plus excellens pouvez servir d'exemple.</VERS>
<VERS>Je suis pourtant fasché que l'obligation</VERS>
<VERS>Dont je vous suis tenu seme l'opinion</VERS>
<VERS>Que tout ce mien discours ne soit qu'affeterie.</VERS>
<VERS>Mon humeur ne cognoit la vaine flatterie.</VERS>
<VERS>Je di ce que je pense, et ne mets en escrit</VERS>
<VERS>Que le vray dont se plaist un genereux esprit;</VERS>
<VERS>Je n'ay pas tant de soin de me rendre aggreable</VERS>
<VERS>Que je veuille parer ma scene d'une fable;</VERS>
<VERS>Ma muse ne fait pas des vers pour le loyer,</VERS>
<VERS>Encor que vous puissiez un beau labeur payer;</VERS>
<VERS>Je ne suis pas piqué d'une esperance vile,</VERS>
<VERS>Rien que vostre valeur ne reveille mon style,</VERS>
<VERS>Ce que vous meritez, estant absent pour nous</VERS>
<VERS>En l'isle où les moutons ne craignent point les loups,</VERS>
<VERS>Leurs ennemis jurez, où, franc de la misere,</VERS>
<VERS>Le berger amoureux caresse sa bergere.</VERS>
<VERS>Ô bien heureux bergers, et plus heureux cent fois,</VERS>
<VERS>Selon mon jugement, que ne sont pas les roys,</VERS>
<VERS>Qui devroient là changer leurs sceptres en houlettes,</VERS>
<VERS>Pour consacrer leurs jours aux douces amourettes!</VERS>
</STROPHE>
<STROPHE>
<VERS>Le magistrat fait voir, au train des actions,</VERS>
<VERS>Si son homme est subject à quelques passions,</VERS>
<VERS>Et si son habitude est vicieuse ou bonne,</VERS>
<VERS>Tout ainsi que la base, eslevant la coulonne,</VERS>
<VERS>Et l'exposant aux yeux, fait que plus aisement</VERS>
<VERS>Celuy qui la regarde en fait son jugement,</VERS>
<VERS>Espluche ses raisons, examine son ordre.</VERS>
<VERS>Sur vos deportemens on ne sçauroit que mordre.</VERS>
<VERS>On cognoissoit jadis les dieux à leur marcher,</VERS>
<VERS>À la juste vizée on esprouve l'archer;</VERS>
<VERS>Mais l'homme de vertu paroist en la pratique</VERS>
<VERS>Et au doux maniment d'une charge publique.</VERS>
</STROPHE>
<STROPHE>
<VERS>Maintenant qu'il y a nombre de malcontans,</VERS>
<VERS>Que les meilleurs esprits deviennent charlatans,</VERS>
<VERS>Que de foy, de devoir, qui sont choses divines,</VERS>
<VERS>On fait autant d'estat que de vieilles matines,</VERS>
<VERS>Que les coeurs sont venaux et les affections,</VERS>
<VERS>Et qu'on n'en peut avoir qu'au prix des pensions,</VERS>
<VERS>Que le plus inutil pretend deux mille livres,</VERS>
<VERS>Bref, que les bonnes moeurs n'habitent plus qu'aux livres,</VERS>
<VERS>Que la foy est un monstre, on la doit bien cherir.</VERS>
<VERS>Sur tout ce que je di l'on peut bien encherir.</VERS>
<VERS>Puisque, au lieu de proffit, en tout ce long voyage,</VERS>
<VERS>Vous avez employé plus que vostre heritage</VERS>
<VERS>Ne vous peut rapporter par an de revenu,</VERS>
<VERS>Vous ne seriez plus tost en France revenu</VERS>
<VERS>Que le roy, qui cognoist ceste grosse dépence</VERS>
<VERS>Faite pour son honneur, ne la vous recompense.</VERS>
<VERS>Il peut tout ce qu'il veut, et, en toute saison,</VERS>
<VERS>Son vouloir est submis au gré de sa raison,</VERS>
<VERS>Qui dit que, pour tenir toujours ses estats calmes,</VERS>
<VERS>Et autour de ses lys faire croistre les palmes,</VERS>
<VERS>Il doit recompenser ceux qui l'ont merité,</VERS>
<VERS>Qui ont fait recognoistre à la necessité</VERS>
<VERS>Qu'ils ont le coeur françois, et que leur humeur franche,</VERS>
<VERS>Pour chose que ce soit, ne branle dans le manche.</VERS>
</STROPHE>
<STROPHE>
<VERS>Car, à dire le vray, les magnifiques dons</VERS>
<VERS>Qu'un roy faict avec chois encouragent les bons,</VERS>
<VERS>Conservent son estat, ainsi que le supplice</VERS>
<VERS>Corrige les mauvais et chasse la malice.</VERS>
<VERS>Mais ce n'est pas icy qu'il faut philosofer.</VERS>
<VERS>Un ouvrage de prix on peut bien estofer</VERS>
<VERS>De pourpre, d'or, de soye; un discours satyrique,</VERS>
<VERS>Dont le sens est commun et la veine publique,</VERS>
<VERS>Sans grand occasion ne doit hausser son styl,</VERS>
<VERS>Et mon esprit n'est pas si foecond qu'eau du Nil;</VERS>
<VERS>Ma fresle nef ne peut voguer que terre à terre;</VERS>
<VERS>Je ne puis, quand je veux, concevoir un tonnerre,</VERS>
<VERS>Faire naistre un deluge en despit de l'Iris,</VERS>
<VERS>Ny crier comme quand on trouvoit Osiris;</VERS>
<VERS>C'est à faire à celuy qui, faute d'ordinaire,</VERS>
<VERS>Ne peut faire de vers s'il n'est pensionnaire,</VERS>
<VERS>Non à moy, qui ne s'est autre chose promis</VERS>
<VERS>Que le contentement d'honorer mes amis.</VERS>
<VERS>Je n'en prens qu'à mon aise, et mesure ma peine,</VERS>
<VERS>Ma force et mon dessein au cours de mon haleine;</VERS>
<VERS>Je sçay combien mon feu peut durer de momens,</VERS>
<VERS>Je doi à mon humeur mille remercimens,</VERS>
<VERS>Qui me rend insensible aux desirs de la gloire,</VERS>
<VERS>Et ne fait point de voeux au temple de memoire.</VERS>
</STROPHE>
</CORPS>
</POEME>

<POEME>
<TITRE>
SATIRE V
</TITRE>
<AUTRE>
À Monsieur Le President De Believre.
</AUTRE>
<CORPS>
<STROPHE>
<VERS>Excusez moy, monsieur, si j'ose vous offrir</VERS>
<VERS>Ces vers, que bien plus tost je ne devois souffrir,</VERS>
<VERS>À cause de leur styl, qui est tant soit peu rude,</VERS>
<VERS>Voir jamais autre jour que celuy d'une estude.</VERS>
<VERS>Un poete n'a pas la clef du sentiment;</VERS>
<VERS>La mouche de Phoebus regit son mouvement,</VERS>
<VERS>Ce feu, ceste fureur dont l'ame est échauffée,</VERS>
<VERS>Qui tient comme un tyran la raison estouffée,</VERS>
<VERS>Qui renverse nos coeurs et affole nos sens,</VERS>
<VERS>Tellement qu'on les doit declarer innocens,</VERS>
<VERS>Puis qu'un si grand pouvoir à son gré les manie,</VERS>
<VERS>Et que du fait d'autruy procede leur manie.</VERS>
</STROPHE>
<STROPHE>
<VERS>Les gousts sont differens ainsi que les palais,</VERS>
<VERS>Monsieur, qui entendez les raisons du palais,</VERS>
<VERS>Qui sçavez discerner le vray de l'apparence,</VERS>
<VERS>Et qui distribuez le droict à la balance.</VERS>
<VERS>Vrayement, j'ay bien pensé que, si je vous fai voir</VERS>
<VERS>Quelque oeuvre mal basty soubs ombre de devoir,</VERS>
<VERS>Que vous me payerez d'un " je vous remercie " ,</VERS>
<VERS>Et que vous casserez les flustes de Marsie;</VERS>
<VERS>Vous rirez de leurs sons afin de l'afliger.</VERS>
<VERS>Ce qu'il en fait pourtant, c'est pour vous obliger;</VERS>
<VERS>Car aux grandes vertus on rend les grands homages,</VERS>
<VERS>Et les beaux, dit un grec, veulent voir leurs images.</VERS>
<VERS>Les naïfves beautez resident ez esprits,</VERS>
<VERS>Dont les meilleurs portraicts sont les doctes escrits;</VERS>
<VERS>Car, en dépit du tans qui devore l'ivoire,</VERS>
<VERS>Les marbres et le cuir, ils gardent la memoire.</VERS>
<VERS>Les peintres d'apresent n'ont plus si bonne main</VERS>
<VERS>Ny telle invention qu'Aristide Thebain,</VERS>
<VERS>Qui, phoenix en son art, fit voir en ses peintures</VERS>
<VERS>Les sens et passions de toutes creatures,</VERS>
<VERS>De sorte qu'à sa toile, à son fresc, à son bois,</VERS>
<VERS>Si un menteur dit vray, ne manquoit que la voix.</VERS>
</STROPHE>
<STROPHE>
<VERS>Ces vieux romains avoient un autel à la fievre;</VERS>
<VERS>Moy, je veux faire icy le portraict de Believre,</VERS>
<VERS>Non que j'y sois porté de mesme affection;</VERS>
<VERS>On mesure l'effect avec l'intention.</VERS>
<VERS>Eux luy faisoient honneur pour flatter sa malice,</VERS>
<VERS>Je ne revere en vous qu'une entiere justice</VERS>
<VERS>Qui les rigueurs du droict tempere d'equité,</VERS>
<VERS>Qu'une douceur de moeurs jointe à la gravité,</VERS>
<VERS>Qu'un sçavoir excellent ennemy d'asnerie,</VERS>
<VERS>Et qui mene la guerre à la chicanerie,</VERS>
<VERS>Aux delais superflus, aux fuites, aux longueurs,</VERS>
<VERS>Qui au cours des procés causent tant de langueurs,</VERS>
<VERS>Tant d'ennuis et de frais, qui vuident l'escarcelle,</VERS>
<VERS>Que bien souvent le jeu ne vaut pas la chandelle.</VERS>
<VERS>Le plus rusé plaideur, eut il les dieux amis,</VERS>
<VERS>N'en retire jamais tout ce qu'il y a mis.</VERS>
<VERS>Moy, qui si gentiment la matiere examine,</VERS>
<VERS>Ay, comme chacun sçait, passé par l'estamine;</VERS>
<VERS>Non que de mon humeur je sois homme de plet,</VERS>
<VERS>Mais on purge le corps quand il est trop replet.</VERS>
</STROPHE>
<STROPHE>
<VERS>Si un faquin m'attaque, il faut que je me rende,</VERS>
<VERS>Que j'en sois à quia, ou que je me deffende.</VERS>
<VERS>Jamais en mes procés je ne suis demandeur;</VERS>
<VERS>La malice du temps en veut à ma candeur.</VERS>
<VERS>C'est un malheur pour moy que tousjours on m'ajourne,</VERS>
<VERS>Et n'est point question d'un remuement de bourne,</VERS>
<VERS>Ny d'avoir occupé la terre d'un mineur,</VERS>
<VERS>Encor moins s'agit il de quelque point d'honneur,</VERS>
<VERS>Ny de crimes commis en exerçant ma charge;</VERS>
<VERS>De tels cas, dieu mercy! Le monde ne me charge.</VERS>
<VERS>On me traduict pourtant ainsi qu'un charlatan,</VERS>
<VERS>On me fait des procés dessus des nics d'antan,</VERS>
<VERS>Sur le point d'une eguille ou sur une chymere.</VERS>
<VERS>Si je n'avois un peu bouquiné mon Homere,</VERS>
<VERS>Qui monstre comme on vit icy et à Paris,</VERS>
<VERS>Sous les deportemens d'Helene et de Paris,</VERS>
<VERS>Que la vie n'est rien qu'une grande Iliade,</VERS>
<VERS>Que la plus part des gens ont la teste malade,</VERS>
<VERS>Que celuy qui fait mal croit pourtant faire bien,</VERS>
<VERS>Que le plus scelerat se dit homme de bien,</VERS>
<VERS>Je serois ja gasté; toutes les calomnies,</VERS>
<VERS>Exploits, commissions, et ces querimonies,</VERS>
<VERS>M'auroient, comme limiers, tirassé de façon</VERS>
<VERS>Que ma muse en auroit oublié sa chanson.</VERS>
<VERS>Ma foy, j'ay resolu de chatouiller mes peines,</VERS>
<VERS>Pour adoucir la mer des sottises humaines,</VERS>
<VERS>Excuser les deffaux et la meschanceté,</VERS>
<VERS>Et ne mettre tousjours le droict de mon costé.</VERS>
</STROPHE>
<STROPHE>
<VERS>Il faut quitter du sien, on ne sçauroit qu'y faire,</VERS>
<VERS>Et, comme son argent, ménager sa cholere,</VERS>
<VERS>Ménager son dépit; on n'y fourniroit pas.</VERS>
<VERS>Trop de pipeurs avec, de larrons, d'hipocrites,</VERS>
<VERS>Qui au temple et ailleurs contrefont les hermites,</VERS>
<VERS>Trop de presteurs soubs gage, et trop de patelins.</VERS>
<VERS>La franchise regna du tans des paladins,</VERS>
<VERS>Et la simplicité ne trouve plus de place;</VERS>
<VERS>Mais la pauvre science est plus froide que glace;</VERS>
<VERS>Soit dedans une chaire ou dedans un parquet,</VERS>
<VERS>On ne fait plus d'estat que d'un joli caquet.</VERS>
</STROPHE>
<STROPHE>
<VERS>On faict trafic par tout de la cajolerie,</VERS>
<VERS>C'est à la cour des rois la bonne mercerie,</VERS>
<VERS>Et du plus prompt debit. Qui ne sçait cajoller,</VERS>
<VERS>Faire le complaisant, mentir et enjoler;</VERS>
<VERS>Qui ne sçait à propos inventer des nouvelles,</VERS>
<VERS>Aux plus grandes laideurs dire qu'elles sont belles,</VERS>
<VERS>Qu'elles bruslent les coeurs du feu de Cupidon;</VERS>
<VERS>Qui ne sçait accointer Aenée avec Didon,</VERS>
<VERS>Qui ne sçait haranguer pour avoir la lipée,</VERS>
<VERS>Qui ne sçait comme on prend les sots à la pipée,</VERS>
<VERS>Qui ne sçait ses discours rendre doux comme miel,</VERS>
<VERS>Et se qualifier cousin de l'arc-en-ciel,</VERS>
<VERS>Dire que ses ayeuls sont yssus d'une fée,</VERS>
<VERS>Que l'on passe en valeur le bon fils de Pelée,</VERS>
<VERS>Et puis, au bout du conte, avec un doux souris,</VERS>
<VERS>Maudire la fortune et tous ses favoris,</VERS>
<VERS>Que l'on ne cognoissoit il y a trois semaines,</VERS>
<VERS>Alleguer là dessus les histoires romaines,</VERS>
<VERS>Faire comparaison des Inés à Sejan,</VERS>
<VERS>À la cour de Jesus de S Pierre à S Jean;</VERS>
<VERS>Qui d'affaires d'estat ne grabele et ne juge,</VERS>
<VERS>Qui ne parle de tout plus viste qu'un deluge,</VERS>
<VERS>Qui n'est poudré, musqué, qui n'est pront au devis,</VERS>
<VERS>Qui à gauche ou à droit ne donne des advis,</VERS>
<VERS>Qui n'aide à tost mourir à la France mourante;</VERS>
<VERS>Qui ne sçait comme on met un pucelage en vente,</VERS>
<VERS>S'acquerir du credit sur un bon creancier,</VERS>
<VERS>Estre premier commis du plus grand financier;</VERS>
<VERS>Qui ne sçait ce que c'est que de ferrer la mule,</VERS>
<VERS>Plaider effrontement encontre sa cedule;</VERS>
<VERS>Qui ne sçait faire choir le sort sur Mathias,</VERS>
<VERS>Et bailler à tous coups du galimathias,</VERS>
<VERS>Former un incident sur oüy ou sur voire;</VERS>
<VERS>Qui n'oze seulement dire : " la pie est noire " ,</VERS>
<VERS>Humble et respectueux à un plus grand que soy,</VERS>
<VERS>Son esprit pour la cour n'est pas de bon aloy;</VERS>
<VERS>Il est bon à planter des chous en son village.</VERS>
<VERS>Mais c'est trop sermoné sur un mesme passage,</VERS>
<VERS>Moy je ne daignerois m'en lever plus matin.</VERS>
<VERS>Si un homme icy bas n'est amy du destin,</VERS>
<VERS>S'il n'est né sous l'aspect d'une bonne planette,</VERS>
<VERS>Et, fut il fils unique, ainsi que Gaudinette,</VERS>
<VERS>Fut il la vertu mesme et la perfection,</VERS>
<VERS>Si n'aura-t'il jamais aucune pension;</VERS>
<VERS>Il n'aura que des poux, des clous, ou de la gale,</VERS>
<VERS>Il sera plus chagrin qu'un rat dans une male.</VERS>
</STROPHE>
<STROPHE>
<VERS>À quiconque a beau pied n'eschet pas beau soulier.</VERS>
<VERS>Avoit-on jamais veu le fils d'un chancelier</VERS>
<VERS>Se donner au public, fatiguer et paroistre,</VERS>
<VERS>Affin de témoigner et de faire cognoistre</VERS>
<VERS>Que vous estiez entré dans le temple d'honneur</VERS>
<VERS>Par celuy de vertu, et non par la faveur?</VERS>
<VERS>Au moins si ce n'estoit par celle des charites,</VERS>
<VERS>Qui toutes trois, monsieur, caressent vos merites,</VERS>
<VERS>Accompagnent vos pas, amoureuses de vous,</VERS>
<VERS>Jusques à tant qu'un jour, en dépit des jaloux,</VERS>
<VERS>Elles vous ayent mis au banc de vostre pere.</VERS>
<VERS>Le ciel à leurs desirs, favorable, obtempere.</VERS>
<VERS>Rien ne peut arrester le cours de vos desseins,</VERS>
<VERS>Je m'en rapporte bien aux jugemens plus sains.</VERS>
</STROPHE>
<STROPHE>
<VERS>Vous estes assisté d'un si puissant genie</VERS>
<VERS>Que, sans vous obliger à la ceremonie,</VERS>
<VERS>Au dol, à la finesse, aux fadeses de court,</VERS>
<VERS>Vous pouvez reussir par un chemin plus court.</VERS>
<VERS>C'est trop parlé de vous, j'ay peur de faire dire</VERS>
<VERS>Que cecy soit une hymne au lieu d'une satyre.</VERS>
<VERS>Je cognois bien ma force et n'entreprens jamais,</VERS>
<VERS>Pour ne pas demeurer accablé sous le fais,</VERS>
<VERS>Oeuvre qui la surpasse; et d'ailleurs je regrate,</VERS>
<VERS>Je remasche souvent les faits du bon Socrate,</VERS>
<VERS>Car j'ayme à feuilleter son escholier Platon.</VERS>
<VERS>Un jour, allant souper chez le bel Agathon,</VERS>
<VERS>" il luy faut ressembler " , dit ce grand personnage.</VERS>
<VERS>Il prit des souliers neufs et lava son visage;</VERS>
<VERS>D'où vient ce quolibet : le beau va chez le beau.</VERS>
<VERS>Encor que le matin je n'habille qu'un veau,</VERS>
<VERS>Que ma teste soit vuide et ma plume legere,</VERS>
<VERS>J'honore fort les grands, et, si je considere</VERS>
<VERS>Qu'il ne les faut loüer que de bonne façon,</VERS>
<VERS>Assez rustic d'ailleurs, je sçay cette leçon,</VERS>
<VERS>Comme aussi qu'autrefois le monarque Alexandre,</VERS>
<VERS>Par un edict exprés, s'advisa de deffendre</VERS>
<VERS>À tous peintres d'alors de faire son portraict,</VERS>
<VERS>Fors au brave appelles, dont il aima le traict;</VERS>
<VERS>Si je vous ay touché, recevez mon excuse;</VERS>
<VERS>Opposant vos vertus aux vices que j'accuse,</VERS>
<VERS>Aux moeurs et aux façons de ce siecle brutal,</VERS>
<VERS>J'ay creu, monstrant le bien, faire haïr le mal.</VERS>
</STROPHE>
<STROPHE>
<VERS>La bonne republique est meslée de toutes,</VERS>
<VERS>Dedans une forest y a diverses routes;</VERS>
<VERS>La satyre n'est rien qu'une grande forest,</VERS>
<VERS>Qu'un miroir dans lequel on voit ce que l'on est,</VERS>
<VERS>Où avecque licence, au devoir limitée,</VERS>
<VERS>Nature variable est au vif imitée.</VERS>
<VERS>C'est un jardin de fleurs, on y recueille aussi</VERS>
<VERS>Les roses, les oeillets, les lys et le soucy,</VERS>
<VERS>Symboles des ennuys, des craintes, de la joye.</VERS>
<VERS>Soubs les contes du temps de ma commere l'oye,</VERS>
<VERS>Elle met tous les morts sous un fidelion;</VERS>
<VERS>Le chien, qui n'en peut més, bat devant le lion;</VERS>
<VERS>Elle taille en plain drap et se donne carriere;</VERS>
<VERS>Tout ce que l'homme fait est sa propre matiere;</VERS>
<VERS>Sous le nom d'un qui dort dedans sainct innocent,</VERS>
<VERS>Elle drappe un qui vit, punais s'il ne le sent.</VERS>
<VERS>Ce n'est pas d'aujourd'huy que l'on fait des blasphemes;</VERS>
<VERS>On trouveroit encor chez nous des Polyphemes,</VERS>
<VERS>Des Gracques, des Verrés, des Claudes, des larrons,</VERS>
<VERS>Force Catilinas, mais peu de Cicerons.</VERS>
<VERS>Nous pouvons enfiler en mesme patinostre</VERS>
<VERS>Les tans du Roy Artus, du Roy Jan, et le nostre;</VERS>
<VERS>On ne sçauroit faillir, tout se rapportera,</VERS>
<VERS>Puisque ce qui se fit se fait et se fera.</VERS>
<VERS>Les vices regneront en ce monde où nous sommes</VERS>
<VERS>Tandis qu'il y aura des femmes et des hommes.</VERS>
</STROPHE>
</CORPS>
</POEME>

<POEME>
<TITRE>
SATIRE VI
</TITRE>
<AUTRE>
À Monsieur Bataille.
</AUTRE>
<CORPS>
<STROPHE>
<VERS>Bataille, l'amitié qu'à bon droict je vous porte</VERS>
<VERS>M'a remis en vigueur, car la muse estoit morte;</VERS>
<VERS>Je m'estois conseillé de ne me plus fâcher,</VERS>
<VERS>Et j'avois resolu de ne les plus précher,</VERS>
<VERS>Les hommes de ce tans, aussi profés aux vices</VERS>
<VERS>Et aux mauvaises moeurs comme aux vertus novices,</VERS>
<VERS>Pour voir si, leur mettant la bride sur le col,</VERS>
<VERS>Ils changeroient de train. On chante par bemol,</VERS>
<VERS>Quand l'air ne reussit en la clef de nature.</VERS>
</STROPHE>
<STROPHE>
<VERS>On seme tous les jours les bleds à l'advanture.</VERS>
<VERS>Peut estre, mon amy, que presser les esprits,</VERS>
<VERS>Et courre sans pitié le mal comme un loup gris,</VERS>
<VERS>Qu'au lieu de le guerir, tel remede l'irrite.</VERS>
<VERS>Lorsque le parler nuict, le silence proffite.</VERS>
<VERS>Et d'ailleurs le coeur dit pour son propre interest,</VERS>
<VERS>Il crie incessamment à chacun ce qu'il est;</VERS>
<VERS>Nos pensers, nos remors, sont les verges divines;</VERS>
<VERS>Nos plaisirs soucieux couchent sur les espines.</VERS>
<VERS>Monstrons nous bien contens, bien gays et bien hardis;</VERS>
<VERS>Nous faisons nostre enfer dans nostre paradis.</VERS>
</STROPHE>
<STROPHE>
<VERS>Durant que l'appetit sur la raison domine,</VERS>
<VERS>Nous avons mauvais jeu et faisons bonne mine,</VERS>
<VERS>Tristes par le dedans, enjoüez au dehors,</VERS>
<VERS>À cause des procés de l'esprit et du corps.</VERS>
<VERS>Il est vray que souvent on lit sur nos visages,</VERS>
<VERS>Qui sont de nos esprits les plus vives images,</VERS>
<VERS>Tout ce qui les travaille, et les ronge et les mord.</VERS>
<VERS>Ainsi tacitement ils advoüent leur tort.</VERS>
<VERS>La face du méchant est maigre, etique et fade;</VERS>
<VERS>Il ne peut plus celer que son ame est malade,</VERS>
<VERS>Il ne ravasse plus que gibets et corbeaus.</VERS>
<VERS>La vertu a bon taint, et si fait les corps beaus.</VERS>
<VERS>Il ne seroit besoin de parler ny d'écrire.</VERS>
<VERS>Tout le monde n'est rien qu'une grande satyre,</VERS>
<VERS>Où chaque creature est posée en son lieu.</VERS>
<VERS>Entre les animaux l'homme est un petit Dieu.</VERS>
<VERS>Ils luy rendent l'honneur, ils luy portent l'hommage,</VERS>
<VERS>Raison pour preciput luy escheut en partage,</VERS>
<VERS>Toute chose icy bas se range à son devoir,</VERS>
<VERS>Et luy seul manque au sien, le fait il pas bon voir?</VERS>
<VERS>Le fait il pas bon voir, cet ingrat trouble feste,</VERS>
<VERS>À cause de ce point au dessous de la beste,</VERS>
<VERS>Pensant se rehausser avecque son orgueil,</VERS>
<VERS>Comme si l'on voyoit Tours devenu Bourgueil?</VERS>
</STROPHE>
<STROPHE>
<VERS>Ainsi comme l'on vit, ce n'est pas vivre en homme.</VERS>
<VERS>J'approuve les pardons qu'on envoye de Rome,</VERS>
<VERS>Car je suis catholic plein de simplicité,</VERS>
<VERS>Ennemy capital de tant de vanité,</VERS>
<VERS>De faste, de sottize, et de tant de fumée.</VERS>
<VERS>Je sens d'un fier courroux mes veines allumées</VERS>
<VERS>Contre tous les discours et tous les entretiens</VERS>
<VERS>Dont usent ces mignons qui se disent chretiens,</VERS>
<VERS>Qui craignent aussi peu enfer que purgatoire,</VERS>
<VERS>Au lieu de mediter qui s'amuzent à boire,</VERS>
<VERS>Qui font du jour la nuit et de la nuit le jour,</VERS>
<VERS>Qui croyent que jurer c'est estre homme de cour,</VERS>
<VERS>Qui font autant de cas d'un sçavant que d'un asne,</VERS>
<VERS>Qui un peu trop matin vont réveiller Diane;</VERS>
<VERS>Importuns Orions qui n'aiment que les bois,</VERS>
<VERS>Qui chassent sans réver que la chasse a des loix,</VERS>
<VERS>Que les nobles jadis prindrent cet exercice</VERS>
<VERS>Pour se duire à la guerre et s'eloigner du vice.</VERS>
<VERS>Contre ces fanfarons aussi hauts que cyprés,</VERS>
<VERS>Happelourdes, butors, qu'il ne faut voir de prés</VERS>
<VERS>Pour ne les trouver laids, non plus que des peintures,</VERS>
<VERS>Qui n'observent ny tons, ny regles, ny mesures,</VERS>
<VERS>En leurs deportemens rudes et mal courtois,</VERS>
<VERS>Je fay, quand je les voy, le signe de la croix.</VERS>
<VERS>S'il est vray que nostre ame est nombre et armonie,</VERS>
<VERS>Vous devez bien fuir leur triste compagnie,</VERS>
<VERS>Qui ne faites estat que de parfaicts accords,</VERS>
<VERS>Pour ce qu'ils sont pestris à l'esprit comme au corps;</VERS>
<VERS>Et n'est rien si contraire à la douce musique,</VERS>
<VERS>Qui rejouyt les bons, que leur trempe rustique.</VERS>
<VERS>J'en veux aux mercadans qui ne font que mentir,</VERS>
<VERS>Et à ces courtisans qui veulent trop sentir;</VERS>
<VERS>J'en veux à ces prelats qui quittent leurs eglises,</VERS>
<VERS>Aux avares baillifs qui font tant de remises,</VERS>
<VERS>Et salent leurs dictons avec un tel excés</VERS>
<VERS>Que misere est icy compagne de procés.</VERS>
<VERS>Moy qui suis du métier, devrois-je point m'en taire?</VERS>
<VERS>Je veux un de ces jours mettre par inventaire</VERS>
<VERS>Leurs pechez et les miens, pour nous rendre honteux;</VERS>
<VERS>Il ne fait guere bon clocher devant boiteux.</VERS>
<VERS>Ô! Qu'il m'est bien permis de me faire de feste!</VERS>
<VERS>Thevet ne vit jamais une si grosse beste,</VERS>
<VERS>Un esprit si perclus, un si gros animal,</VERS>
<VERS>Que celuy qui pretend me convaincre de mal,</VERS>
<VERS>Pour ce que je me couche en ce joly grimoire;</VERS>
<VERS>Il croit pourtant avoir assez belle entendoire.</VERS>
<VERS>Aussi fait bien Turpin, qui s'est trop haut monté,</VERS>
<VERS>Pensant que le bon sens suivit la qualité,</VERS>
<VERS>Tout ainsi que le cens suit tousjours l'heritage.</VERS>
<VERS>À luy le deshonneur, et à nous le dommage.</VERS>
</STROPHE>
<STROPHE>
<VERS>Les asnes aujourd'huy ne sont plus au moulin,</VERS>
<VERS>Nos Mydas sont garnis chacun d'un beau beguin;</VERS>
<VERS>Je ne le di qu'à toy, livret, ne le publie;</VERS>
<VERS>Tout le globe terrestre est celuy d'Arcadie.</VERS>
<VERS>Ce siecle est merveilleux qui d'un docte rieur,</VERS>
<VERS>D'un valet, d'un bouffon, sçait faire un gras prieur;</VERS>
<VERS>Et, pour mieux témoigner qu'il hait l'ingratitude,</VERS>
<VERS>Il paye en biens sacrez la longue servitude.</VERS>
<VERS>La grandeur a ses droits, et si n'a jamais tort.</VERS>
<VERS>On peche seurement tandis que Dieu s'endort.</VERS>
<VERS>Il n'est que d'attraper des terres de l'eglise;</VERS>
<VERS>Un chacun fait traiter son ulcere à sa guise.</VERS>
<VERS>Les petits neanmoins en font difficulté,</VERS>
<VERS>Ils apprestent à rire aux gens de qualité,</VERS>
<VERS>Qui, francs de tout scrupule, en fondent leurs cuisines,</VERS>
<VERS>Leurs carrosses, leur train, leurs pompes et leurs mines.</VERS>
<VERS>Que le bien est plaisant qui vient sans travailler!</VERS>
<VERS>Qu'un renard est ravi qui trouve un poulailler!</VERS>
<VERS>Tout le monde est banquier, tout le monde traffique,</VERS>
<VERS>Conscience devient une femme publique,</VERS>
<VERS>Qui porte ses desirs au profit seulement,</VERS>
<VERS>Sauf à plaider sa cause au bout du jugement,</VERS>
<VERS>Où elle alleguera des raisons assez vives,</VERS>
<VERS>Entre autres qu'elle suit les vieilles traditives,</VERS>
<VERS>Et l'usage commun, que ce n'est d'aujourd'huy</VERS>
<VERS>Que les jeunes amans foulent les licts d'autruy,</VERS>
<VERS>Que l'ambition regne, et le luxe et l'usure,</VERS>
<VERS>Que qui peut renoncer bien tost à la peinture</VERS>
<VERS>Pour vaquer au salut fait sagement; mais quoy!</VERS>
<VERS>La nature souvent est contraire à la loi.</VERS>
</STROPHE>
<STROPHE>
<VERS>Et que diront nos gens qui ramenent Sodome,</VERS>
<VERS>Aprés avoir payé tant de voeux à Saint Cosme,</VERS>
<VERS>Ces infames pedans qui corrompent les moeurs,</VERS>
<VERS>Qui font tomber les fruicts encor qu'ils ne soient meurs,</VERS>
<VERS>Et Macette qui fait son traffic à l'eglise,</VERS>
<VERS>Où sous un saint habit la fraude se deguise?</VERS>
<VERS>Car l'eglise est aux bons le lieu de l'oraison,</VERS>
<VERS>Le sejour du respect, la coeleste maison,</VERS>
<VERS>Aux mechans un bordel, un hostel de Bourgongne.</VERS>
<VERS>Ainsi comme il entend chacun en taille et rogne.</VERS>
<VERS>Ces vandangeurs d'estat, la fable des voisins,</VERS>
<VERS>Qui ont incontinent coupé ceps et raisins,</VERS>
<VERS>Et, au lieu de faucher ce beau pré, qui le fouillent</VERS>
<VERS>Pour le rendre steril, et ceux qui leurs mains souillent</VERS>
<VERS>Du sang des innocens en diverses façons,</VERS>
<VERS>Ceux de qui les propos ne sont que hameçons,</VERS>
<VERS>Ces pipeurs, ces caphars, de qui la face blesme</VERS>
<VERS>Represente la mort, si ce n'est elle mesme,</VERS>
<VERS>Qui dissimulent tout et qui n'ont rien de franc,</VERS>
<VERS>Qui aux despens du ciel veulent venir à rang,</VERS>
<VERS>Qui n'ont aucun soucy de la vie eternelle,</VERS>
<VERS>Bien qu'ils ayent desja le pié dans la nacelle,</VERS>
<VERS>Qui sont bien resolus de mourir à la cour,</VERS>
<VERS>Qui ayment plus l'argent que l'oeil n'ayme le jour,</VERS>
<VERS>La muse en cet endroict n'est point passionnée,</VERS>
<VERS>Mais je ne voudrois point suivre leur destinée.</VERS>
</STROPHE>
<STROPHE>
<VERS>Sermoner de la sorte, et fussé je sçavant,</VERS>
<VERS>Il ne faut pas douter que c'est battre le vant,</VERS>
<VERS>Que c'est semer du sel, que c'est faire la beste.</VERS>
<VERS>Si j'estois plus discret ou maistre de ma teste,</VERS>
<VERS>Je verrois tout passer que je n'en dirois rien,</VERS>
<VERS>Car, selon mon advis, le monde est Jean de bien.</VERS>
<VERS>Qu'on ne me prenne pas pour un homme fantasque,</VERS>
<VERS>Qui au lieu de bonnet chausse la nuict un casque;</VERS>
<VERS>Je suis bon compagnon et de tous bons accors,</VERS>
<VERS>Mais j'avois tant soit peu de graine dans le corps.</VERS>
<VERS>Chacun selon son gré se purge et se decharge.</VERS>
<VERS>Quant j'ay l'esprit lassé du travail de ma charge,</VERS>
<VERS>D'escouter, de juger, de donner des deffaux,</VERS>
<VERS>Je me mets à rever sur mes propres deffaux,</VERS>
<VERS>Et puis, avec dessein d'en faire penitence,</VERS>
<VERS>Je les recruble icy parmy ceux de la France.</VERS>
<VERS>Cognoisse qui voudra ce qui luy appartient,</VERS>
<VERS>À mon petit esgard je sçay où il m'en tient;</VERS>
<VERS>Meu de sainte fureur, je peins ainsi les crimes;</VERS>
<VERS>Non que de mes couleurs je fasse des maximes;</VERS>
<VERS>Mes pensers, comme oiseaux, volent de tous costez,</VERS>
<VERS>Pour voir s'ils trouveront quelques moynes bottez,</VERS>
<VERS>Car à ces nouveaux cas je reprens mon haleine,</VERS>
<VERS>Et aux subjects communs je suis plus mol que laine;</VERS>
<VERS>Mais tous s'en vont communs, amy, je le prevoi,</VERS>
<VERS>Et les cas reservez vont le chemin du roy.</VERS>
</STROPHE>
<STROPHE>
<VERS>Il faut ceder au mal et luy prester l'espaule,</VERS>
<VERS>S'il ressemble au noyer, qui, tant plus on le gaule,</VERS>
<VERS>Tant plus est de rapport. Qui pourroit, c'est bien dict;</VERS>
<VERS>Moy, qui suis libertin, j'ayme le contredit.</VERS>
<VERS>Quand l'appetit me vient, pour l'appaiser je mange,</VERS>
<VERS>Et moy de me gratter si tost qu'il me demange.</VERS>
<VERS>Je ne me promets pas de refformer la cour,</VERS>
<VERS>On prendroit aussi tost les lievres au tambour;</VERS>
<VERS>Mais si Denyse, à qui ma plume fait tant guerre,</VERS>
<VERS>Qui a les yeux au ciel et le cul contre terre,</VERS>
<VERS>Veut changer de methode et pleurer ses pechez,</VERS>
<VERS>Ny les anges ny moy n'en serons pas faschez.</VERS>
</STROPHE>
</CORPS>
</POEME>



<POEME>
<TITRE>
SATIRE VII
</TITRE>
<AUTRE>
À Monsieur Le Bailleul.
</AUTRE>
<AUTRE>
Lieutenant civil.
</AUTRE>
<CORPS>
<STROPHE>
<VERS>Laissons là les secrets de haute astronomie,</VERS>
<VERS>Considerons un peu la physionomie;</VERS>
<VERS>Nous y sommes tenus, puisque Dieu en leurs mains</VERS>
<VERS>A bien voulu marquer les oeuvres des humains,</VERS>
<VERS>Son malheur advenir par une sage fuite.</VERS>
<VERS>Que sert de se flatter au regard de nos corps?</VERS>
<VERS>Ils ont beaucoup de traicts pareils à ceux des porcs,</VERS>
<VERS>Des chiens, des chats, des loups, des renars et des aigles;</VERS>
<VERS>D'où vient que parmy nous il y a des espiegles,</VERS>
<VERS>Panurges, affronteurs, ainsi que des Catons,</VERS>
<VERS>Believres et Janins, Socrates et Platons;</VERS>
<VERS>Et, comme nous voyons, sans plus grandes enquestes,</VERS>
<VERS>Les naturels instincts et mouvemens des bestes</VERS>
<VERS>Se porter reglément à certaine action,</VERS>
<VERS>Ainsi l'homme qui naist de conformation</VERS>
<VERS>Ressemblant à quelcune, et en porte l'image</VERS>
<VERS>Sur ses pieds, sur ses bras ou bien sur son visage,</VERS>
<VERS>Si elle est furieuse, il sera furieux;</VERS>
<VERS>Si elle soucieuse, il sera soucieux.</VERS>
<VERS>Pierre est un vray renard : voyez sa teste rousse,</VERS>
<VERS>Son port, son doux maintien et sa barbe de mousse;</VERS>
<VERS>Voyez comme il sçait bien les gens amadouer,</VERS>
<VERS>Comme ce qu'il a dit il sçait desadvouer</VERS>
<VERS>S'il craint que son amy le somme en garandie;</VERS>
<VERS>Aussi tient on qu'il est de basse Normandie.</VERS>
</STROPHE>
<STROPHE>
<VERS>Encor qu'en tous climats naissent des gens de bien,</VERS>
<VERS>Si un homme est normant, on croit qu'il ne vaut rien.</VERS>
<VERS>L'argument passeroit avec des lavandieres;</VERS>
<VERS>Car que vaudrois je moy, qui suis né des lisieres?</VERS>
<VERS>Guillaume, son voisin, a la teste d'un chien;</VERS>
<VERS>Il attend, il entend si quelcun luy dit : tien;</VERS>
<VERS>Il abboye sans cesse, et si pince sans rire;</VERS>
<VERS>À toute impression son esprit est de cire.</VERS>
<VERS>Il a le nez au vent, et se paist de faux bruict,</VERS>
<VERS>Il juge le procés avant qu'il soit instruict.</VERS>
<VERS>Si l'on doute d'un tel s'il preste argent sous gage,</VERS>
<VERS>Ou de cest escuyer s'il a bien du courage,</VERS>
<VERS>Il tranche au mesme tans, pour vuider le debat,</VERS>
<VERS>Qu'il fit la cane un jour, sur le point du combat.</VERS>
<VERS>S'il a belle audience, il fait un long preface</VERS>
<VERS>Pour vous justifier qu'il ne tient que de race,</VERS>
<VERS>Offrant de ce qu'il dit bailler certificat,</VERS>
<VERS>Car il glose tousjours sur le magnificat.</VERS>
</STROPHE>
<STROPHE>
<VERS>Luy faut il pardonner, s'il peche par nature,</VERS>
<VERS>Que Socrate changea par bonne nourriture?</VERS>
<VERS>La rigueur de son taint, son regard de taureau,</VERS>
<VERS>Le faisoient estimer un pillier de bordeau;</VERS>
<VERS>Bref, sa complexion estoit toute malade.</VERS>
<VERS>Il se levoit pourtant d'auprés d'Alcibiade</VERS>
<VERS>De la mesme façon qu'il s'y estoit couché,</VERS>
<VERS>Et pour rien n'eut voulu le prier du peché.</VERS>
<VERS>Le chrestien du jourd'huy sa passion confirme,</VERS>
<VERS>Disant : " l'esprit est prompt, mais la chair est infirme " ,</VERS>
<VERS>Qu'il appartient de rire à ceux qui sont bien nez,</VERS>
<VERS>Et que les amoureux ne seront pas damnez;</VERS>
<VERS>Que l'apostre Sainct Paul est en ce lieu trop rude,</VERS>
<VERS>Qu'il est trop malaisé d'oster une habitude</VERS>
<VERS>Qui naist de la semence ou du puissant destin,</VERS>
<VERS>Que c'est où bien souvent raison perd son latin.</VERS>
<VERS>La cour de ces discours son cerveau n'alambique,</VERS>
<VERS>Où parler contre amour est marque d'heretique.</VERS>
<VERS>Non fait pas ce monsieur qui cherit tant son mal,</VERS>
<VERS>À cause que la femme est un bel animal,</VERS>
<VERS>Qui fut, comme il dormoit, tiré des flancs de l'homme;</VERS>
<VERS>Mais n'auroit il point fait quelque voyage à Rome,</VERS>
<VERS>D'où ne revient cheval qui ne change de train?</VERS>
<VERS>Luy ressemble au cheval, qui ne masche son frain,</VERS>
<VERS>Sur loy ny sur canon, decret ou clementine,</VERS>
<VERS>Hannissant tout le jour aprés une voisine;</VERS>
<VERS>Son caprice l'emporte, il est dur à l'espron;</VERS>
<VERS>Son ame est une nef qui vogue sans patron,</VERS>
<VERS>À la mercy des vens, des flots, de la tourmente,</VERS>
<VERS>Rien ne luy est si doux que ce qui le tourmente.</VERS>
</STROPHE>
<STROPHE>
<VERS>Moy, s'il estoit permis en public se fesser,</VERS>
<VERS>J'ozerois bien icy mon humeur confesser;</VERS>
<VERS>Mais, sans passer plus outre, on me peut bien entendre;</VERS>
<VERS>Jamais les traicts d'amour n'ont trouvé coeur si tendre</VERS>
<VERS>Que le mien en jeunesse, et à present encor,</VERS>
<VERS>Tantost celuy de plomb et tantost celuy d'or.</VERS>
<VERS>Baste si je n'estois affligé d'une instance,</VERS>
<VERS>Si du peché d'autruy ne faisois penitance,</VERS>
<VERS>Si, depuis quelques jours, celle dont la laideur</VERS>
<VERS>Dés la premiere veuë à la cour a fait peur</VERS>
<VERS>N'osoit pas soustenir, tant elle est abusée,</VERS>
<VERS>Que je la dois payer, puisque je l'ay baisée.</VERS>
</STROPHE>
<STROPHE>
<VERS>Sur sa defformité j'espere neantmoins</VERS>
<VERS>Qu'on ne la croira pas, eut elle des témoins;</VERS>
<VERS>Qu'on dira que sa plainte est une pure fable,</VERS>
<VERS>Et qu'en tout et par tout elle est non recevable.</VERS>
<VERS>Mais aux premiers propos, de grace, retournons,</VERS>
<VERS>Et, s'il vous plaist, monsieur, regardez nos Memnons,</VERS>
<VERS>Qui, trop subjects au gain, n'ouvrent jamais la bouche</VERS>
<VERS>Si d'escus au soleil le rayon ne les touche,</VERS>
<VERS>Fusse pour une veufve ou pour un orfelin,</VERS>
<VERS>Voire fut il yssu de Charles Du Moulin,</VERS>
<VERS>Le pain quotidian de tous ces pragmatiques.</VERS>
<VERS>Considerons un peu, sur nos mathematiques,</VERS>
<VERS>Sous quel astre ils sont nez, et à quel animal</VERS>
<VERS>Ils peuvent ressembler, eux qui sont bons au mal,</VERS>
<VERS>Qui tremblent de frayeur de perdre leur prattique,</VERS>
<VERS>À qui tout point de droict semble problematique.</VERS>
<VERS>Leur conscience appelle, à chaque differant,</VERS>
<VERS>Soit à tort ou à droict, les juges à garant.</VERS>
<VERS>Mercure les domine, et ces poltrons bravaches,</VERS>
<VERS>Ces plaisans Jacquemars qui font la guerre aux vaches;</VERS>
<VERS>Mais la vierge Erigon ces grands orateurs fit</VERS>
<VERS>Curieux de l'honneur plustost que du proffit.</VERS>
</STROPHE>
<STROPHE>
<VERS>Avisez bien, leurs mains sont de vieux loups les pates,</VERS>
<VERS>Ils ont des yeux de linx à cotter jours et dates,</VERS>
<VERS>Pourveu, comme il est dit, qu'on leur face voir cler.</VERS>
<VERS>De mesme paste est fait maistre Simon leur cler,</VERS>
<VERS>Comme aussi l'usurier qui, prétant sa finance,</VERS>
<VERS>Ne craint pas d'exceder le taux de l'ordonnance,</VERS>
<VERS>Tyran de son déteur, qui n'ose sonner mot,</VERS>
<VERS>Et durant le contract tremble comme un marmot.</VERS>
<VERS>Jamais il n'est content; voyez sa face etique,</VERS>
<VERS>Son oeil creux, son corps maigre, et sa soif d'ydropique</VERS>
<VERS>En matiere d'argent, dont jamais n'eut assez.</VERS>
<VERS>Il met l'usure au rang des pechez effacez.</VERS>
<VERS>Son Dieu, sa loy, son tout, c'est l'or et la monnoye;</VERS>
<VERS>Il a l'ongle crochu comme un oyseau de proye;</VERS>
<VERS>Vous aussi qui tenez pour article de foy</VERS>
<VERS>Qu'on gaigne les pardons à derober le roy;</VERS>
<VERS>Et ces banqueroutiers, ces voleurs qu'il faut pendre,</VERS>
<VERS>Et ces rats de grenier, qui ont appris d'attendre</VERS>
<VERS>Que la famine vienne, et font voeu, ce dit on,</VERS>
<VERS>Que bien tost à Paris on trouve le pain bon.</VERS>
<VERS>Un d'eux par chacun an tuë plus de personnes</VERS>
<VERS>Qu'un jeune medecin en deux ou trois autonnes,</VERS>
<VERS>Qu'un advocat ne perd de causes en six ans,</VERS>
<VERS>Que Janne cet hyver n'a veu de courtisans.</VERS>
</STROPHE>
<STROPHE>
<VERS>Il a les moeurs de chat, le minois, ou je meure,</VERS>
<VERS>Ce tuteur effronté qui produit sa mineure,</VERS>
<VERS>Et, toutes ses façons succrant d'un doux sousris,</VERS>
<VERS>Vous diriez proprement qu'il guette la souris.</VERS>
<VERS>Il est tout tel qu'il faut en ce siecle perfide,</VERS>
<VERS>Où c'est le grand deffaut d'avoir l'ame candide.</VERS>
<VERS>Selon les gens, les lieux, il se faut refformer,</VERS>
<VERS>Et aux humeurs d'autruy les nostres conformer,</VERS>
<VERS>Avoir à ses desseins la volonté portée,</VERS>
<VERS>Bref, en tout et par tout se montrer un protée,</VERS>
<VERS>Avec François françois, avec Bretons breton;</VERS>
<VERS>Les modes sont divers, il faut changer de ton.</VERS>
<VERS>Le monde est un pays où l'on faict la musique;</VERS>
<VERS>Qui ne sçait son métier, qu'il ferme sa boutique.</VERS>
<VERS>Lucidor, qui veut vivre en toute liberté,</VERS>
<VERS>Tousjours un, tousjours luy, n'y a pas bien chanté.</VERS>
<VERS>Voyez un peu son nez, ses yeux, sa chevelure;</VERS>
<VERS>Du genereux lyon il porte la figure;</VERS>
<VERS>D'avoir hanté Paris il est mauvais marchant,</VERS>
<VERS>Un lion ne peut pas faire le chien couchant,</VERS>
<VERS>Et c'est pourtant la beste à qui la cour ressemble.</VERS>
<VERS>Sans fard ny passion, j'en dy ce qui m'en semble.</VERS>
<VERS>C'est pourquoy, de par Dieu, je garde la maison.</VERS>
<VERS>Qu'on die si l'on veut que je tiens de l'oison,</VERS>
<VERS>Qu'on die que je tiens de la cane petiere,</VERS>
<VERS>Si fait bien Marion, qui ne chet qu'en arriere,</VERS>
<VERS>Plus legere d'esprit que n'est un papillon;</VERS>
<VERS>Docte à mesler le blanc avec le vermillon,</VERS>
<VERS>Des poudres, des parfums, des eaus, sçait la finesse,</VERS>
<VERS>Qui peuvent redonner aux vieilles la jeunesse,</VERS>
<VERS>Et retendre les peaus d'un ventre rissolé;</VERS>
<VERS>Qui mainte fille, femme, a ja repucelé,</VERS>
<VERS>Qui replante un dentier avec tant d'industrie</VERS>
<VERS>Qu'on peut mascher dessus le beurre et la bouillie;</VERS>
<VERS>Et autre chose et tout, ce n'est mon interest.</VERS>
<VERS>Puis qu'il en faut parler, je di ce qui en est;</VERS>
<VERS>Nous devons à son art ces perles bien rangées.</VERS>
<VERS>Les beautez de Paris luy sont fort obligées.</VERS>
</STROPHE>
<STROPHE>
<VERS>La Medée de cour, la sorciere qui l'oint</VERS>
<VERS>Pour aller au sabat, la cognoissez vous point?</VERS>
<VERS>C'est dedans son tripot, ou plus tost ses echoles,</VERS>
<VERS>Que se font aujourd'huy les meilleures bricoles.</VERS>
<VERS>C'est beaucoup de sentir, à mon temperament,</VERS>
<VERS>Que ce grand air de cour n'est pas mon element.</VERS>
<VERS>Je suis né soubs l'aspect des estoilles Pleyades,</VERS>
<VERS>J'en suis pour les livrets, j'aime les pourmenades,</VERS>
<VERS>J'ay le nez aquilin, qui me fait un raillard,</VERS>
<VERS>Mais pourtant en discours je ne suis pas gaillard,</VERS>
<VERS>Et, quand d'un peu d'aigreur mes vers je synapize,</VERS>
<VERS>Je n'en veux pas aux sots, j'en veux à la sottize.</VERS>
<VERS>Si quelcun veut glozer sur mes comparaisons,</VERS>
<VERS>J'ay dequoy le payer de fort bonnes raisons;</VERS>
<VERS>S'il ne veut recevoir de moy cette monnoye,</VERS>
<VERS>Deslors comme à present je le tiens un bridoye.</VERS>
</STROPHE>
<STROPHE>
<VERS>Les raisons, dit un grec, il faut bien recevoir,</VERS>
<VERS>Et doivent entre nous un grand credit avoir;</VERS>
<VERS>C'est le divin outil dont tous les hommes usent,</VERS>
<VERS>Qui, comme habits d'acteurs, en s'en aidant ne s'uzent;</VERS>
<VERS>Comment, veu qu'elles ont aujourd'huy tant de cours,</VERS>
<VERS>Que le monde pervers les met à tous les jours,</VERS>
<VERS>Qu'on s'en sert à Geneve aussi bien qu'en Sorbonne,</VERS>
<VERS>Que le vice est proneur, que la fraude raisonne,</VERS>
<VERS>Qu'au traffic, au barreau, l'on se fonde en raison,</VERS>
<VERS>Que la philosophie en fait sa venaison,</VERS>
<VERS>Que Macette s'en sert, qui, de fil en eguille,</VERS>
<VERS>Sçait venir à son but, quand elle dit : " ma fille,</VERS>
<VERS>Ce n'est pas la raison qu'une telle beauté,</VERS>
<VERS>Faute de beaus habits, vive en l'obscurité.</VERS>
<VERS>Si vous n'avez dequoy, ne soyez plus revesche,</VERS>
<VERS>Quittez ce point d'honneur qui les esprits empesche,</VERS>
<VERS>Les bride et les retient, et qui n'est rien au fond.</VERS>
<VERS>Regardez bien plus tost ce que les autres font,</VERS>
<VERS>Ma fille, croyez moy, permettez qu'on vous voye.</VERS>
<VERS>Si vous voulez changer vostre estamine en soye,</VERS>
<VERS>Faites traffic des yeux, et troquez aux amans</VERS>
<VERS>Vos regards, vos baisers, avec des diamans.</VERS>
</STROPHE>
<STROPHE>
<VERS>Vendez à purs deniers ce joly pucellage,</VERS>
<VERS>Et ne le donnez pas comme on fait au village.</VERS>
<VERS>C'est assez fait la chaste, escoutez la raison;</VERS>
<VERS>Les fruicts sont bien meilleurs qu'on recueille en saison. "</VERS>
<VERS>Mais que jugeriez vous de ces dames romaines,</VERS>
<VERS>Subjettes comme nous aux passions humaines,</VERS>
<VERS>Et, bien plus qu'à nulle autre, à celles de l'amour,</VERS>
<VERS>Qui ne sortoient jamais, soit de nuict, soit de jour,</VERS>
<VERS>Sans porter ces discours de Platon fantastique,</VERS>
<VERS>Où il forme à son goust une autre republique,</VERS>
<VERS>Affin de faire voir à leurs maris cocus,</VERS>
<VERS>S'ils s'en formalisoient, qu'ils estoient des jan cus</VERS>
<VERS>De mettre un coup d'estat au rang des infortunes,</VERS>
<VERS>Veu qu'un législateur fait les femmes communes.</VERS>
<VERS>Donques la raison est un baston à deux bouts,</VERS>
<VERS>Dont jouent icy bas les sages et les fous.</VERS>
<VERS>Or la nature entre eux fit un joly partage;</VERS>
<VERS>Le sage se croit fou, et le fou se croit sage.</VERS>
</STROPHE>
<STROPHE>
<VERS>Si le bien et le mal gist en opinion,</VERS>
<VERS>On voit de quel coté tombe la lesion.</VERS>
<VERS>L'un se paist des horreurs de la melancholie,</VERS>
<VERS>L'autre à rien ne se plaist qu'à faire chere lie;</VERS>
<VERS>L'un est seulet, pensif, taciturne, escorné,</VERS>
<VERS>Comme si à jeusner il estoit condamné;</VERS>
<VERS>L'autre, joyeux et gay, ne demande qu'à rire,</VERS>
<VERS>Et quitte au palatin ses droicts dessus l'empire.</VERS>
<VERS>Le vray sage pourtant doit sentir ce qu'il est.</VERS>
<VERS>Ne pouvant sur ce point cotter mon interest,</VERS>
<VERS>J'en prens acte, et à vous, que si sage on repute,</VERS>
<VERS>Avec raison, monsieur, j'en remets la dispute.</VERS>
</STROPHE>
</CORPS>
</POEME>

<POEME>
<TITRE>
SATIRE VIII
</TITRE>
<AUTRE>
Lamie
</AUTRE>
<CORPS>
<STROPHE>
<VERS>Puisque à faire nos vers, ainsi qu'au mariage,</VERS>
<VERS>Nous éprouvons assez que tout sert en menage,</VERS>
<VERS>Que les petits subjects, par importun labeur,</VERS>
<VERS>Sont ceux desquels enfin l'on tire plus d'honneur,</VERS>
<VERS>Et, fut il question d'un ver ou d'une mouche,</VERS>
<VERS>D'un festu, d'un fourmy, d'un ciron qui accouche,</VERS>
<VERS>Je vous entretiendray, si vous avez loisir,</VERS>
<VERS>D'un conte, comme on dit, qui n'est fait à plaisir,</VERS>
<VERS>Mais bien plus tost, monsieur, d'une nouvelle histoire.</VERS>
<VERS>L'homme que vous sçavez, l'autre jour, aprés boire,</VERS>
<VERS>Voulut sçavoir de moy, tant il est indiscret,</VERS>
<VERS>De qui j'avois appris quelque joly secret,</VERS>
<VERS>Et, pour m'y obliger, ce mignon de bouteille</VERS>
<VERS>Repeta maintefois : " de grace, à la pareille,</VERS>
<VERS>Faites moy part de ce dont je suis desireux.</VERS>
</STROPHE>
<STROPHE>
<VERS>Amy, si ce secret ne meurt entre nous deux,</VERS>
<VERS>Si à qui que ce soit ma langue le publie,</VERS>
<VERS>Mais s'il passe mes dents, ou si je ne l'oublie,</VERS>
<VERS>Je puisse mille fois mourir en desespoir;</VERS>
<VERS>Battez-moy, tuez-moy, vous en avez pouvoir. "</VERS>
<VERS>Les affaires d'autruy sont la bonne viande,</VERS>
<VERS>Ce sont les mets exquis dont son ame est friande;</VERS>
<VERS>Il n'a, depuis qu'il vit, aucun secret celé;</VERS>
<VERS>Soit d'autres, soit le sien, il a tout revelé;</VERS>
<VERS>C'est un de ces vaisseaus tousjours pleins, tousjours vuides,</VERS>
<VERS>Dans lesquels sans cesser versoient les Danaïdes.</VERS>
<VERS>Tant plus il me pressoit, ce mauplaisant balourd,</VERS>
<VERS>De contenter ses voeux, et tant plus j'estois lourd;</VERS>
<VERS>Car, outre le devoir qui oblige à se taire,</VERS>
<VERS>Il eut sur mon recit fait un grand comentaire.</VERS>
<VERS>Il n'a que du babil, et point de jugement;</VERS>
<VERS>Vous diriez, à le voir, que c'est une jument</VERS>
<VERS>Qui durant le printans amoureuse soupire.</VERS>
</STROPHE>
<STROPHE>
<VERS>Tousjours le nez au vent pour humer le zephire,</VERS>
<VERS>Il est tousjours en queste et recueille tous bruicts,</VERS>
<VERS>Comme de belles fleurs, qui luy rendent les fruicts</VERS>
<VERS>Que je vous veux montrer. Ce seigneur de Bavieres,</VERS>
<VERS>Un jour, continuant ses gentilles manieres,</VERS>
<VERS>Avoit dit à quelcun ce qu'il avoit voulu;</VERS>
<VERS>L'autre, de s'en vanger aussi tost resolu,</VERS>
<VERS>En prit l'occasion dedans une taverne;</VERS>
<VERS>Car c'est l'honneste lieu qui nostre homme gouverne.</VERS>
<VERS>" au tans, fit il, qu'icy se voyoient corbeaus blans,</VERS>
<VERS>Que le bussard de vin ne valloit que six blans,</VERS>
<VERS>Que les bestes parloient, y eut une lamie,</VERS>
<VERS>Du repos des humains capitale ennemie,</VERS>
<VERS>Aveugle dans sa case afin de n'y rien voir;</VERS>
<VERS>Mais, quand il luy plaisoit, elle avoit le pouvoir</VERS>
<VERS>De s'adapter deux yeux de ne sçay quelle sorte,</VERS>
<VERS>Qu'un vieux sabot gardoit pendus à une porte.</VERS>
<VERS>Elle alloit penetrant jusques dans les foyers,</VERS>
<VERS>Enqueroit, furetoit, mieux que douze voyers.</VERS>
</STROPHE>
<STROPHE>
<VERS>Aprés avoir tout veu ce qu'on faisoit au monde,</VERS>
<VERS>Elle se retiroit dans sa caverne immonde,</VERS>
<VERS>Et, suivant sa coustume, ostoit ses deux grands yeux,</VERS>
<VERS>Lassez de tant loucher, de son front curieux.</VERS>
<VERS>Chez elle, où se faisoient cent mille villenies,</VERS>
<VERS>Ordures, salletez, poisons, sorcelleries,</VERS>
<VERS>Elle ne voyoit gouste, et le soleil qui luit</VERS>
<VERS>Ne pouvoit empécher qu'il ne fit tousjours nuit.</VERS>
</STROPHE>
<STROPHE>
<VERS>Ainsi nous renversons nature avec ses reigles,</VERS>
<VERS>Pour voir les faits d'autruy nous avons des yeux d'aigles,</VERS>
<VERS>À mordre, à censurer, à nuire diligens,</VERS>
<VERS>À nos propres erreurs nous sommes indulgens,</VERS>
<VERS>Et nous avons juré de n'accuser nos vices,</VERS>
<VERS>D'excuser nos deffauts et blanchir nos malices,</VERS>
<VERS>Pour sauver nostre honneur, celer nostre interest,</VERS>
<VERS>Et ne faire en ce cas le loup plus grand qu'il est.</VERS>
<VERS>Mais sur tout nous sçavons cacher un cocuage,</VERS>
<VERS>Car, encor que le bruict soit commun au village</VERS>
<VERS>Que nostre femme faict l'amour avec un tel,</VERS>
<VERS>Plustost que faire voir qu'en ayons du martel,</VERS>
<VERS>Et qu'un humeur jaloux s'empare de nostre ame,</VERS>
<VERS>Nous aimons mieux ceder à l'impudique flame,</VERS>
<VERS>Et comme des vieux cerfs porter cornes au front,</VERS>
<VERS>Sans nous imaginer que ce soit un affront;</VERS>
<VERS>Flatter et caresser les habiles vicaires,</VERS>
<VERS>Quand il nous apparoist qu'ils font bien nos affaires,</VERS>
<VERS>Qu'ils vous ont estrené des doux fruicts de Venus,</VERS>
<VERS>Leur dire à tous momens qu'ils sont les bien venus,</VERS>
<VERS>Qu'il ne faut s'arrester aux sottes medisances,</VERS>
<VERS>Pour leurs commoditez affecter des absences,</VERS>
<VERS>Comme Anselme, qui fut à son dam curieux,</VERS>
<VERS>Brouiller, negocier et traiter avec eux;</VERS>
<VERS>Leur préter, leur devoir, et leur faire querelle,</VERS>
<VERS>Au bout de quatre jours se revoir de plus belle;</VERS>
<VERS>Bref, par ces faux fuyans de la diversité,</VERS>
<VERS>Donner le change au bruit qui court dans la cité.</VERS>
</STROPHE>
<STROPHE>
<VERS>Ainsi Jean qui ne peut sa douleur dissimule;</VERS>
<VERS>Plus fantasque d'ailleurs qu'une fantasque mule,</VERS>
<VERS>Il est en cest estat si tres mortifié</VERS>
<VERS>Qu'encor que maintefois on l'ait certifié</VERS>
<VERS>Par lettres, par discours, et que luy mesme croye</VERS>
<VERS>Qu'il est archicocu, c'est comme il croit que Troye</VERS>
<VERS>Fut prise aprés dix ans avec ce grand cheval,</VERS>
<VERS>Comme il croit les raisons du solstice estival,</VERS>
<VERS>Un songe, un pronostic, une chose incognuë.</VERS>
<VERS>Le pauvret en ce cas veut avoir la berluë.</VERS>
<VERS>Il seroit mis au rang des plus sages humains,</VERS>
<VERS>Si les enseignemens il prenoit par ses mains,</VERS>
<VERS>Et s'il sçavoit poser sentinelle à sa bouche,</VERS>
<VERS>S'il ne se mesloit plus de ce qui ne le touche,</VERS>
<VERS>S'il n'estoit boutefeu, causeur et médisant,</VERS>
<VERS>Si tous mauvais propos il n'alloit attisant,</VERS>
<VERS>Si pour semer discorde il n'estoit une erynne,</VERS>
<VERS>S'il ne sçavoit brouiller Ovide et sa Corynne.</VERS>
</STROPHE>
<STROPHE>
<VERS>Mais c'est une pitié que madame raison,</VERS>
<VERS>Encores qu'elle soit d'assez bonne maison,</VERS>
<VERS>Qu'elle passe en valeur les pierres precieuses,</VERS>
<VERS>Rencontre si souvent des ames dedaigneuses,</VERS>
<VERS>Des cocqs esopeans qui n'en font point de cas,</VERS>
<VERS>Et la mettent tousjours au dessous des ducas.</VERS>
<VERS>Soient nobles ou villains, tabellions, notaires,</VERS>
<VERS>Banquiers ou artisans, marchans ou secretaires,</VERS>
<VERS>Chacun a pour raison ce qui luy vient à gré;</VERS>
<VERS>L'un est ambitieux au supreme degré,</VERS>
<VERS>L'autre au plus bas, mais nul n'est fort avec mesure.</VERS>
<VERS>La plus part des mortels chatouillent leur nature,</VERS>
<VERS>Et se croyent pestris à la perfection;</VERS>
<VERS>Ennemis conjurez de la correction,</VERS>
<VERS>Autant comme on les voit amis de flaterie.</VERS>
<VERS>Je gage que ce sot pense encor que je rie.</VERS>
<VERS>Le vice est charlatan, il charme les espris.</VERS>
<VERS>Encor qu'il ait esté fort joliment surpris,</VERS>
<VERS>Qu'il ait esté frappé de ce coup assez rude,</VERS>
<VERS>Il ne quittera pas sa mauvaise habitude.</VERS>
</STROPHE>
</CORPS>
</POEME>


<POEME>
<TITRE>
SATIRE IX
</TITRE>
<AUTRE>
À Monsieur De Presle.
</AUTRE>
<CORPS>
<STROPHE>
<VERS>Je ne me puis tenir que je ne considere</VERS>
<VERS>La nature de l'homme et à quelle misere</VERS>
<VERS>Sa naissance l'oblige, à combien d'accidans</VERS>
<VERS>Son corps est exposé, soit dehors ou dedans;</VERS>
<VERS>Comme un voisin qui a sur luy quelque advantage</VERS>
<VERS>Peut, si luy vient à gré, ravir son heritage,</VERS>
<VERS>Prendre tout ce qu'il a et s'en accommoder,</VERS>
<VERS>Sans que, plein de dépit, il en oze gronder.</VERS>
</STROPHE>
<STROPHE>
<VERS>Les petits icy bas n'ont rien en leur puissance,</VERS>
<VERS>Il leur est deffendu de se mettre en deffence,</VERS>
<VERS>Les grands trouvent tousjours quelque autre plus grand qu'eux;</VERS>
<VERS>Jupiter est plus fort que tous les autres dieux,</VERS>
<VERS>J'entens de ces beaux dieux de la metamorphose,</VERS>
<VERS>Affin que quelque sot sur mon texte ne glose.</VERS>
<VERS>Nous ne possedons rien qu'on ne nous puisse oster,</VERS>
<VERS>D'estre exempt de peril nul ne se peut vanter;</VERS>
<VERS>Richesses et honneurs, et plaisirs, et offices,</VERS>
<VERS>S'acquierent par argent ou au prix des services;</VERS>
<VERS>Rien ne depend de nous que nostre imaginer,</VERS>
<VERS>Et ceste faculté de pouvoir opiner</VERS>
<VERS>Si nous devons fuir ou desirer les choses,</VERS>
<VERS>Qui nous convertira les espines en roses,</VERS>
<VERS>Si nous en usons bien : or, pour en bien user,</VERS>
<VERS>À ce qui n'est à nous il ne faut s'amuser,</VERS>
<VERS>Ou nous serons souvent frustrez de nostre attante.</VERS>
<VERS>De peu, comme l'on dit, nature se contante.</VERS>
<VERS>Le pié sera tousjours la forme du soulier,</VERS>
<VERS>Le couteau de la gayne, et le col du collier.</VERS>
</STROPHE>
<STROPHE>
<VERS>Le corps de la richesse est la reigle certaine,</VERS>
<VERS>Il n'a pas de besoin d'un si ample domaine</VERS>
<VERS>Pour appaiser sa faim et sa soif estancher;</VERS>
<VERS>Il n'a pas de besoin qu'on dore le plancher</VERS>
<VERS>Du toit qui le deffend du froid et de l'orage.</VERS>
<VERS>L'homme peut icy bas jouer son personnage</VERS>
<VERS>Sans faire resistance aux loix de son destin,</VERS>
<VERS>Comme ce courtisan qui se leve matin</VERS>
<VERS>Pour estre des premiers au lever de son prince,</VERS>
<VERS>Qui le peut faire un jour gouverneur de province,</VERS>
<VERS>Qui le peut advancer aux charges et honneurs,</VERS>
<VERS>S'il recognoist qu'il soit de ses bons serviteurs,</VERS>
<VERS>Et qu'il n'ait autre object que sa bonne fortune.</VERS>
<VERS>Il court, il va, il vient, il suit, il importune;</VERS>
<VERS>Bref, il n'est plus à soy; ses pas et ses propos,</VERS>
<VERS>Ses raisons, ses desseins, ses repas, son repos,</VERS>
<VERS>N'ont plus ny lieu ny tans, son orloge est au Louvre.</VERS>
<VERS>Me donnast on des biens plus que le ciel n'en couvre,</VERS>
<VERS>Je ne pourrois jamais faire tout ce qu'il fait.</VERS>
<VERS>Aussi le voyez-vous resveur, pasle et défait,</VERS>
<VERS>Representant au vif l'image du caresme.</VERS>
<VERS>Se changeant à toute heure, il n'est jamais luy mesme;</VERS>
<VERS>Il est souple aux humeurs de quiconque a pouvoir</VERS>
<VERS>De luy faire faveur; il sçait bien le devoir,</VERS>
<VERS>Et selon les degrez il fait les reverances;</VERS>
<VERS>Il sçait d'un compliment toutes les circonstances;</VERS>
<VERS>Plus tost mourir cent fois que d'y manquer d'un point.</VERS>
</STROPHE>
<STROPHE>
<VERS>Il vit de l'advenir, l'ambition le point,</VERS>
<VERS>Il tramble de frayeur que ses longues poursuites</VERS>
<VERS>Par la rigueur du sort un jour ne soient destruites.</VERS>
<VERS>Qu'il devienne marquis ou comte, il ne m'en chaut,</VERS>
<VERS>Et je ne voudrois pas en tenir un fer chaut.</VERS>
<VERS>Le sage, au demourant, veut tousjours estre libre,</VERS>
<VERS>Il veut couler ses jours ainsi que fait le Tybre</VERS>
<VERS>Ses eaux dedans son lict, sans jamais s'engager;</VERS>
<VERS>Madame la grandeur en pourroit enrager.</VERS>
<VERS>Riche d'un grand courage, il n'est point à la géne;</VERS>
<VERS>Il roule son tonneau avecque Diogene,</VERS>
<VERS>Qu'Alexandre le grand juge estre son pareil.</VERS>
<VERS>Son train est plus reiglé que le cours du soleil,</VERS>
<VERS>Il n'a pour tous moyens que l'espée et la cape.</VERS>
</STROPHE>
<STROPHE>
<VERS>Quand tous les cardinaux le voudroient faire pape,</VERS>
<VERS>Et tout le consistoire, il les priroit que non,</VERS>
<VERS>Car il n'est curieux d'honneur ny de renom,</VERS>
<VERS>Encor moins de thresors, de meubles, d'heritages;</VERS>
<VERS>Ces choses, à son goust, ne sont que belles cages,</VERS>
<VERS>Qui tiennent un esprit doucement arresté.</VERS>
<VERS>Tout son contentement gist en sa liberté.</VERS>
<VERS>Les voeux sont differans en ce monde où nous sommes.</VERS>
<VERS>Jupiter, quand il pleut, ne plaist pas à tous hommes.</VERS>
<VERS>Pierre, qui en ses meurs tient un peu du lapin,</VERS>
<VERS>Tousjours clos et couvert, vit comme un fran taupin.</VERS>
<VERS>Il boit, mange et se vest, il se leve, il se couche;</VERS>
<VERS>Quand on parle d'escus, l'eau en vient à la bouche</VERS>
<VERS>De la plus part de nous, et luy n'en a soucy.</VERS>
</STROPHE>
<STROPHE>
<VERS>J'estime son humeur qui le fait vivre ainsi,</VERS>
<VERS>Encor que la raison tous ses pas ne conduise,</VERS>
<VERS>Mais plustost le hazard, compagnon de bestise.</VERS>
<VERS>L'esprit le plus souvent ne nous fait qu'affliger.</VERS>
<VERS>Au lieu de nous remettre et de nous soulager,</VERS>
<VERS>C'est un brouillon qui verse en nostre fantaisie</VERS>
<VERS>L'avarice, l'orgueil, la froide jalousie;</VERS>
<VERS>Il enfle nos poumons de sottes vanitez,</VERS>
<VERS>Il pourrit nostre foye en ces cupiditez</VERS>
<VERS>Qui s'advancent tousjours, et ne peuvent faire alte,</VERS>
<VERS>Qui nous font cracher blanc comme cotton de Malthe,</VERS>
<VERS>Des maistres furieux qui nous tiennent aux fers,</VERS>
<VERS>Qui nous font oublier les peines des enfers,</VERS>
<VERS>Et le loyer promis aux ames plus tranquilles</VERS>
<VERS>Qui ont sceu mespriser les debauches des villes</VERS>
<VERS>Et mettre soubs le pié les plaisirs de Venus,</VERS>
<VERS>Les pompes de la cour et les grands revenus.</VERS>
<VERS>Qui pourroit secouer leur fiere seigneurie,</VERS>
<VERS>Pour suivre les conseils de la philosophie,</VERS>
<VERS>Qui, contente de soy, ne souhaite plus rien,</VERS>
<VERS>Ô dieu! Qu'en peu de temps il acquerroit de bien,</VERS>
<VERS>Plus durable beaucoup, plus constant et solide</VERS>
<VERS>Que nos opinions, qui font mascher à vuide!</VERS>
<VERS>Car nous ne goustons pas ce que nous possedons,</VERS>
<VERS>Tousjours béans aprés ce que nous attendons.</VERS>
<VERS>L'espoir du bien futur nous serre et nous estrangle,</VERS>
<VERS>Nostre passion geind comme un asne qu'on sangle;</VERS>
<VERS>À nos propres despens nous faisons les subtils.</VERS>
<VERS>Jamais mauvais ouvrier ne trouva bons outils.</VERS>
<VERS>Cet esprit argumente en forme et en figure,</VERS>
<VERS>Il jouë à boute hors avecque la nature,</VERS>
<VERS>Il a recours à l'art pour trancher du sçavant,</VERS>
<VERS>De son poinçon ne sort goute de vin sans vant;</VERS>
<VERS>Il n'aime le repos, il recherche la peine,</VERS>
<VERS>Et les difficultez le tiennent en haleine.</VERS>
</STROPHE>
<STROPHE>
<VERS>Le monde n'auroit pas tant de crimes commis,</VERS>
<VERS>D'adulteres, de vols, si luy estoient permis;</VERS>
<VERS>Il ne faut pas douter que la difference hausse</VERS>
<VERS>Le prix des voluptez, c'est leur meilleure sausse;</VERS>
<VERS>Le contraste nous plaist, et ce qui est amer</VERS>
<VERS>En la chasse d'amour, c'est ce qui fait aimer.</VERS>
<VERS>Nous mesprisons les biens qui nous viennent en haste,</VERS>
<VERS>Nous sommes composez d'une fascheuse paste.</VERS>
<VERS>Pour moy, je me veux mal, et en suis tous les jours</VERS>
<VERS>À refformer mes pas, mes façons, mes discours,</VERS>
<VERS>Et l'entretien commun de nos gens me degouste.</VERS>
<VERS>Je voudrois à noël estre à la pentecouste.</VERS>
<VERS>Je me meurs de regret que je n'ay prattiqué</VERS>
<VERS>Les livres que j'ay leus, que je n'ay rebecqué</VERS>
<VERS>À la sottise, au mal; et d'ailleurs, quand je pense</VERS>
<VERS>Que l'on se fait haïr pour toute recompense,</VERS>
<VERS>Qu'un homme, quoy qu'il soit aux vices desbordé,</VERS>
<VERS>N'a rien tant à degoust qu'estre reprimandé,</VERS>
<VERS>Je m'en vai comme un loup la queüe entre les jambes,</VERS>
<VERS>Et je coupe, discret, les pieds à mes ïambes.</VERS>
<VERS>Quand je voy que les bons sont icy le joüet</VERS>
<VERS>Des riches insolens, et que je suis floüet,</VERS>
<VERS>Que je suis marié, qu'il est bon que je suive</VERS>
<VERS>Le grand chemin des boeufs, qu'il faut que chacun vive,</VERS>
<VERS>Je me remets au train de ma vieille leçon,</VERS>
<VERS>Et, comme en sa coquille on voit un limaçon</VERS>
<VERS>Qui se paist de son suc à faute de rozée,</VERS>
<VERS>J'avalle ma colere ou la tourne en rizée.</VERS>
</STROPHE>
<STROPHE>
<VERS>Je retourne l'aigreur de mon style sur moy,</VERS>
<VERS>Je rumine ma vie, et me fasche de quoy</VERS>
<VERS>Je l'ay tousjours passée en si grande licence,</VERS>
<VERS>De demain à demain remis la penitence.</VERS>
<VERS>J'enseigne mes enfans à vivre en bons chrestiens,</VERS>
<VERS>Je leur di qu'il ne faut jetter son lart aux chiens,</VERS>
<VERS>Qu'ils soient bons mesnagers et tout ensemble honnestes,</VERS>
<VERS>Qu'ils ne changent pourtant de poil selon les festes;</VERS>
<VERS>Qu'ils soient, s'ils ont dequoy, tous les jours bien couvers,</VERS>
<VERS>Puis qu'il est necessaire en cet aage pervers,</VERS>
<VERS>Qui regarde aux manteaux, qui nous taxe et nous prise</VERS>
<VERS>Selon qu'ils sont doublez de velours ou de frize;</VERS>
<VERS>Qu'ils soient tels en privé qu'ils sont devant les gens,</VERS>
<VERS>Un peu plus que le feu qu'ils craignent les sergens,</VERS>
<VERS>Et qu'ils croyent partant que devoir est un crime;</VERS>
<VERS>Qu'ils jouënt à la paume, aux echets, à la prime,</VERS>
<VERS>Si le coeur leur en dit, et jamais à trois dez;</VERS>
<VERS>Qu'ils n'aillent aux putains avec ces debordez</VERS>
<VERS>Qui n'y ont rien gaigné qu'une franche verole;</VERS>
<VERS>L'exemple des voisins est une bonne escole;</VERS>
<VERS>Qu'ils ne soient paresseux en leur profession,</VERS>
<VERS>Et qu'ils soient comme il faut piquez d'ambition.</VERS>
</STROPHE>
<STROPHE>
<VERS>À ma fille je di qu'une fille trop veue,</VERS>
<VERS>Tastée, cajolée, est moins chere tenuë.</VERS>
<VERS>Je tasche à reparer mes manquemens en eus.</VERS>
<VERS>Vous qui estes parfaicts, je vous tien bien heureux;</VERS>
<VERS>Si le bon heur habite ez consciences nettes,</VERS>
<VERS>Moy je ne feray pas rebrousser les planettes,</VERS>
<VERS>Ny changer mon genie aux plaisirs attaché,</VERS>
<VERS>Aux banquets et aux ris; j'en suis assez fasché.</VERS>
<VERS>Je n'ai veine, ny nerf, ny muscle, qui ne tire</VERS>
<VERS>Sa vertu de ce feu qui donne la satyre;</VERS>
<VERS>Si quelque vicieux m'en vouloit accuser,</VERS>
<VERS>Monsieur, à qui j'escri, m'en peut bien excuser;</VERS>
<VERS>Ma nature m'y porte, et luy en est la cause;</VERS>
<VERS>C'est donc la passion qui l'anime en sa cause.</VERS>
<VERS>Qu'il jette son venin, c'est dequoy je me pais;</VERS>
<VERS>Le proverbe m'apprend que baston porte paix.</VERS>
<VERS>J'ay dequoy rabroüer les importuns langages,</VERS>
<VERS>Et m'y emploieray comme un valet à gages.</VERS>
<VERS>Les coeurs, les mains, les pieds, soient au mal obstinez,</VERS>
<VERS>Je leur donne gaigné si je saigne du nez,</VERS>
<VERS>Et si comme des cerfs mon styl ne les relance,</VERS>
<VERS>Plus aigu mille fois que le fer d'une lance.</VERS>
<VERS>Sans doute j'en seray plustost las que foulé,</VERS>
<VERS>Encor que l'hoste soit tousjours le plus soulé,</VERS>
<VERS>Et c'est moy, de par dieu, qui met icy la nappe,</VERS>
<VERS>Qui fourny de papier, et que ma plume drappe;</VERS>
<VERS>Car, de vray, j'en vau bien un autre prix pour prix,</VERS>
<VERS>Et fust il, s'ay je peur, aussi fort qu'un chien gris.</VERS>
<VERS>Mais, si au tans qui court sa sagesse est merveille,</VERS>
<VERS>J'en puis bien demander pardon à la pareille.</VERS>
</STROPHE>
</CORPS>
</POEME>


<POEME>
<TITRE>
SATIRE X
</TITRE>
<AUTRE>
Les pedans à table.
</AUTRE>
<CORPS>
<STROPHE>
<VERS>Mais conte moy, monsieur, comment vous a traictez</VERS>
<VERS>Celuy qui vous avoit hyer au soir invitez;</VERS>
<VERS>Si son vin estoit bon, et si l'as agreable;</VERS>
<VERS>Fai moy part quand et quand de vos propos de table.</VERS>
<VERS>-il nous a bien traictez, nous estions neuf ou dix,</VERS>
<VERS>Qui avions le canard, le levraud, la perdrix,</VERS>
<VERS>Bon vin blanc et clairet, toute viande exquise,</VERS>
<VERS>Becaces et faisans; au reste je t'advise,</VERS>
<VERS>Que j'eusse mieux aimé souper à ma maison</VERS>
<VERS>Du petit ordinaire, et non point sans raison.</VERS>
<VERS>Durant tout le souper on ne fit autre chose</VERS>
<VERS>Que disputer, crier : l'un approuvoit la prose,</VERS>
<VERS>L'autre les vers, chacun faisoit sa question,</VERS>
<VERS>Les autres respondoient; mais, par ambition,</VERS>
<VERS>Nul ne vouloit ceder; je gardois le silence,</VERS>
<VERS>Encor qu'on m'attaquast; un, plein d'impatience,</VERS>
<VERS>Me dit que je parlasse, et que je fisse voir</VERS>
<VERS>Par quelque beau discours si j'avois du sçavoir;</VERS>
<VERS>Au lieu de repartir, je fis une grimace</VERS>
<VERS>Qui monstra la cholere emprainte sur ma face;</VERS>
<VERS>Je fis ce que je peus affin de l'obliger,</VERS>
<VERS>S'il y avoit moyen, de plus ne m'afliger.</VERS>
<VERS>À tous interrogats je disois ouy et voire;</VERS>
<VERS>Bien que je n'eusse soif, je demandois à boire.</VERS>
</STROPHE>
<STROPHE>
<VERS>N'eut esté le respect du maistre du banquet,</VERS>
<VERS>J'avois le bras levé pour punir son caquet.</VERS>
<VERS>Mais quoy! L'on est blasmé quand on trouble la feste;</VERS>
<VERS>Ce diable de pedant croit qu'on est une beste</VERS>
<VERS>Quand on ne parle point au milieu du repas;</VERS>
<VERS>Car mesmes en beuvant il ne se taisoit pas.</VERS>
<VERS>Il murmuroit encor ayant le nez au verre.</VERS>
<VERS>Entre tant de sçavans il y a tousjours guerre;</VERS>
<VERS>Ce ne sont la plus part que des esprits troublez</VERS>
<VERS>D'orgueil, d'ambition, de vanité comblez,</VERS>
<VERS>Qui se vont nourrissans de vent et de fumée,</VERS>
<VERS>Qui, au lieu de vertu, suivent la renommée;</VERS>
<VERS>Et, pour mieux l'acquerir, ces messieurs les sçavans</VERS>
<VERS>Sont desireux sur tout d'estre surpris resvans;</VERS>
<VERS>Criailleurs et testus, bref subjects à tous vices,</VERS>
<VERS>Ennemis conjurez des communs exercices,</VERS>
<VERS>Scrupuleux sans raison où il ne le faut pas.</VERS>
<VERS>L'yvrongne devant eux n'ose faire un faux pas.</VERS>
</STROPHE>
<STROPHE>
<VERS>Le vulgaire les suit, les croit et les admire,</VERS>
<VERS>Sur les foibles esprits s'exerce leur empire.</VERS>
<VERS>Vous les recognoistrez assez facilement</VERS>
<VERS>À l'humeur andoüillique et à l'habillement.</VERS>
<VERS>Ils ne cherissent rien, sinon leur propre verve;</VERS>
<VERS>Leur mere les conceut en despit de Minerve;</VERS>
<VERS>Leur barbe est en desordre, aussi sont leurs cheveux,</VERS>
<VERS>Et jamais les miroirs ne furent faicts pour eux.</VERS>
<VERS>Ils seroient bien faschez d'avoir lavé leur bouche,</VERS>
<VERS>D'avoir lavé leurs yeux au sortir de la couche;</VERS>
<VERS>Qu'on ne les vit traisner et l'hyver et l'esté,</VERS>
<VERS>En dépit de la cour, un long manteau crotté.</VERS>
<VERS>Ils affectent si fort une façon maussade</VERS>
<VERS>Qu'ils tiennent sur les rangs le propre Alcibiade,</VERS>
<VERS>Et se rendent fauteurs du sale Depiton,</VERS>
<VERS>Qui fouloit à deux pieds les meubles de Platon;</VERS>
<VERS>Roupieux, tenebreux, crasseux, ils font curée</VERS>
<VERS>Des mots du philosophe à la cuisse dorée;</VERS>
<VERS>Cagotaille gottique, ennemis de tout bien,</VERS>
<VERS>Qui pensent tout sçavoir, et qui ne sçavent rien.</VERS>
<VERS>Mais c'est une pitié comme ils drappent la mode,</VERS>
<VERS>Et luy baillent souvent le foit sous la custode;</VERS>
<VERS>Ne pouvans pas gouster que de l'honnesteté,</VERS>
<VERS>D'effect comme de son, proche est la netteté.</VERS>
</STROPHE>
<STROPHE>
<VERS>Cousins de l'Aretin, artisans d'impostures,</VERS>
<VERS>Ils ont, en fait de moeurs, inventé des postures;</VERS>
<VERS>Sages en apparence à l'esgal des Catons,</VERS>
<VERS>Et qui n'imitent pas l'exemple des moutons,</VERS>
<VERS>Qui font voir par leur laine, au tans de la tonture,</VERS>
<VERS>Non par le beslement, leur bonne nourriture.</VERS>
</STROPHE>
<STROPHE>
<VERS>Ostez moy ces diseurs qui n'aiment que le bruict;</VERS>
<VERS>Les arbres plus feuillus portent le moins de fruict;</VERS>
<VERS>Et ces chiens importuns qui de çà de là raudent,</VERS>
<VERS>À tous coups en deffaut, qui sans cesse clabaudent,</VERS>
<VERS>Ne valent pas grand chose; aussi le bon veneur</VERS>
<VERS>Les chasse incontinent, curieux de l'honneur.</VERS>
<VERS>Que sert il d'avoir leu le maistre d'Alexandre,</VERS>
<VERS>Et se vanter par tout de le pouvoir entendre?</VERS>
<VERS>Que profite sçavoir demesler le monceau</VERS>
<VERS>Du subtil Chrisippus, si l'on est tout nouveau,</VERS>
<VERS>Tout froid et tout niais au point d'une bataille,</VERS>
<VERS>Et si l'on n'ose aller deffendre la muraille;</VERS>
<VERS>Si l'on est blanc de peur et le courage faut,</VERS>
<VERS>Quand il est question de soustenir l'assaut?</VERS>
</STROPHE>
<STROPHE>
<VERS>Est ce pour le discours, ou si c'est pour l'usage</VERS>
<VERS>Et pour les actions qu'il faut devenir sage?</VERS>
<VERS>Est ce assez de sçavoir de ranger sur le doy</VERS>
<VERS>Les branches des pechez, les raisons de la foy,</VERS>
<VERS>De parler en devot des cas de conscience</VERS>
<VERS>Et des fruicts que produit la vraye penitence,</VERS>
<VERS>Concilier Thomas avecque Jean L'Escot,</VERS>
<VERS>Et payer d'un sermon l'hoste de son escot?</VERS>
<VERS>Est ce assez qu'au dehors le scandale tu fuyes,</VERS>
<VERS>Est-ce assez d'asseurer depuis les grandes pluyes</VERS>
<VERS>Qu'on a faict aucun mal, et que le monde put,</VERS>
<VERS>Qu'on fait tout ce qui est necessaire à salut,</VERS>
<VERS>Si ces braves discours ne sont pas veritables,</VERS>
<VERS>Si à nos actions ils sont trop dissemblables,</VERS>
<VERS>Sans lesquelles on tient que nostre foy ne vit?</VERS>
<VERS>Marmoter jour et nuict les pseaumes de Davit,</VERS>
<VERS>Des pater, des ave, sans mesure et sans nombre;</VERS>
<VERS>Preferer au vray corps la vanité de l'ombre;</VERS>
<VERS>Au lieu d'estre soigneux de conduire au compas</VERS>
<VERS>De la droitte raison, à la vertu, nos pas,</VERS>
<VERS>De taster, de tenter si nostre ame, confite</VERS>
<VERS>En raisons et discours, par le dedans profite?</VERS>
</STROPHE>
<STROPHE>
<VERS>Rien n'est si odieux qu'un babil triomphant.</VERS>
<VERS>Je fay, tu le sçais bien, instruire mon enfant;</VERS>
<VERS>Mais je crain que son maistre, imbu du pedantisme,</VERS>
<VERS>Ne luy verse en la teste un mauvais catechisme;</VERS>
<VERS>Qu'il ne luy recommande, estant en un festin,</VERS>
<VERS>De lascher bien souvent des tripes de latin,</VERS>
<VERS>De tousjours ergoter, et, contre la commune,</VERS>
<VERS>Soutenir qu'on peut faire une cotte à la lune,</VERS>
<VERS>Qui luy pourra servir en son rond et croissant,</VERS>
<VERS>Mesmes en ce quartier qu'elle va renaissant;</VERS>
<VERS>Qu'encor qu'on luy cedast, d'humeur contradictoire,</VERS>
<VERS>Il ne reçoive pas sans combat la victoire;</VERS>
<VERS>Qu'il n'aye jamais fait, qu'il recommence encor;</VERS>
<VERS>En parlant vray pedant, qu'il pense dire d'or;</VERS>
<VERS>Qu'il ne sente jamais que son jugement cloche,</VERS>
<VERS>Qu'il gronde entre ses dens, comme fait une cloche,</VERS>
<VERS>Qu'il relance ses gens pour se montrer disert,</VERS>
<VERS>Qu'il se croye un S Jean préchant dans le desert;</VERS>
<VERS>Qu'il ne luy die encor que le vieux Pytagore,</VERS>
<VERS>Qui vouloit qu'on se teut, estoit une pecore;</VERS>
<VERS>Qu'il n'est que de citer Bartole et Salicet,</VERS>
<VERS>Que l'homme estoit un sot qui fit le Quos Decet,</VERS>
<VERS>Disant qu'à nos amis il faut estre facile;</VERS>
<VERS>Qu'il tranche qu'en ce point il ne parle evangile.</VERS>
<VERS>L'astre de sa naissance, ennemy de mon bien,</VERS>
<VERS>Plus tost en face un gueu qui ne possede rien,</VERS>
<VERS>Un cruel bandolier qui coule ses années</VERS>
<VERS>A garder quelque pas dans les monts Pyrenées,</VERS>
<VERS>Un pauvre païsan vivant de son labour,</VERS>
<VERS>Ou plus tost que jamais n'eut salué le jour.</VERS>
<VERS>Que la mort, à mes voeux severement propice,</VERS>
<VERS>S'il doit estre importun, bien plus tost le ravisse;</VERS>
<VERS>Elle deschargera le monde, en ce faisant,</VERS>
<VERS>Aussi bien comme moy, d'un fardeau tres-pesant.</VERS>
</STROPHE>
</CORPS>
</POEME>

<POEME>
<TITRE>
SATIRE XI
</TITRE>
<AUTRE>
À monsieur le president de mesmes.
</AUTRE>
<CORPS>
<STROPHE>
<VERS>Encor une et puis plus, pour faire la vingtaine.</VERS>
<VERS>J'apperçoy maintenant que c'est chose certaine</VERS>
<VERS>Que faire vers, ou non, ne depend pas de nous;</VERS>
<VERS>Que, quand on nous auroit embrassé les genous,</VERS>
<VERS>Nous ne pourrions tirer de nos fantasques testes</VERS>
<VERS>Ces mots qui dans un livre expriment des tempestes,</VERS>
<VERS>Encores moins ceux là qui peuvent animer,</VERS>
<VERS>Tant ils sont emmiellez, les dames à aimer,</VERS>
<VERS>Et transmuer en feux leurs glaces desdaigneuses,</VERS>
<VERS>Qui leur donnent la fievre et les rendent réveuses.</VERS>
<VERS>Il faut que nous soyons de nous mesme en humeur;</VERS>
<VERS>Que nostre sang s'eschauffe, et qu'il y ait rumeur</VERS>
<VERS>Au fond de nos esprits; qu'une force divine</VERS>
<VERS>Trouble la fantaisie, ainsi que la piscine</VERS>
<VERS>Qui donna guerison au vieux paralytic.</VERS>
<VERS>C'est un bon medecin qu'un homme satyric,</VERS>
<VERS>Lors que, sans passion, par voye legitime,</VERS>
<VERS>À la mode d'Horace il sçait toucher un crime.</VERS>
</STROPHE>
<STROPHE>
<VERS>Juvenal est trop aspre, et si nomme les gens;</VERS>
<VERS>Perse fait plus de peur que quatorze sergens;</VERS>
<VERS>Renier coule assez bien, si les eaux estoient pures;</VERS>
<VERS>Sigognes est parfaict à dire des injures,</VERS>
<VERS>À dechifrer des nez, des yeux, des vieux manteaux,</VERS>
<VERS>Et ses vers en tel cas sont des coups de marteaux.</VERS>
<VERS>Sur le dos malautru de ceux qu'il veut maudire,</VERS>
<VERS>Il a laissé le bon, et a chassé le pire.</VERS>
<VERS>Car il faut s'exercer sur les esprits malins,</VERS>
<VERS>Et laisser là les nez, camus ou aquilins,</VERS>
<VERS>Laisser là les bossus, les boiteux et leurs hanches,</VERS>
<VERS>Approuver un pourpoint pourveu qu'il ait deux manches.</VERS>
<VERS>Ny le corps, ny l'habit, les courts ny longs cheveux,</VERS>
<VERS>Ne font le moine icy, mais la vie et les voeux.</VERS>
</STROPHE>
<STROPHE>
<VERS>Il ne faut s'amuser aux vaines bagatelles.</VERS>
<VERS>La prodigue coquette a le coeur aux dantelles,</VERS>
<VERS>Et au cher point coupé; si son triple collet</VERS>
<VERS>N'en est accommodé, croit que son corps est let.</VERS>
<VERS>Madamoiselle, quoy! Elle est desesperée.</VERS>
<VERS>L'autre tasche à couvrir sa laideur d'affiquets;</VERS>
<VERS>Ses bras, son maigre sain, sont chargez de bouquets,</VERS>
<VERS>Comme au jour de sa feste un baston de village.</VERS>
<VERS>À ce soin d'agreer compensez le visage.</VERS>
<VERS>Les hommes sont ornez de riches passemens,</VERS>
<VERS>Et ne sont scrupuleux de faire faux sermens,</VERS>
<VERS>Ou, si la preuve en est tant soit peu malaizée,</VERS>
<VERS>De nier un depost; leur langue est toute uzée</VERS>
<VERS>À force d'affirmer qu'ils sont vos bons amis;</VERS>
<VERS>Mais, si quelque secret vous leur avez commis,</VERS>
<VERS>Vous estes asseurez qu'ils vous tiendront en bride.</VERS>
<VERS>Au reste, leur nature est grandement timide.</VERS>
</STROPHE>
<STROPHE>
<VERS>Quand il est question d'obliger un amy,</VERS>
<VERS>Ils n'auront pas un sou jusqu'à la Sainct Remy;</VERS>
<VERS>S'il faut prester argent, leurs debteurs ont ce terme,</VERS>
<VERS>Les autres S Martin, qui ont leurs biens à ferme.</VERS>
<VERS>Plus constans que rochers en la prosperité,</VERS>
<VERS>L'amitié se mesure avec l'utilité,</VERS>
<VERS>Avec les passetemps et la bouffonnerie.</VERS>
<VERS>Le monde, à dire vray, n'est qu'une momerie,</VERS>
<VERS>Un jeu de tirelaisse, où les simples esprits,</VERS>
<VERS>Qui vont leur grand chemin, le plus souvent sont pris.</VERS>
<VERS>L'honneur est un fantosme, et la foy est un leurre;</VERS>
<VERS>Nous faisons la plus part à Dieu barbe de feurre.</VERS>
<VERS>Faire profit de tout, c'est le vieux quolibet;</VERS>
<VERS>Qui ne le croit d'enfer qu'il s'en aille au gibet.</VERS>
<VERS>Nostre religion ne sert plus que d'un masque,</VERS>
<VERS>Sous lequel à present se fait maint tour de basque.</VERS>
<VERS>La malice du temps adjouste aux sept pechez;</VERS>
<VERS>Les pauvres confesseurs y sont bien empeschez,</VERS>
<VERS>Pource qu'à nouveau mal nouvelle penitence.</VERS>
<VERS>On va reimprimer les cas de conscience,</VERS>
<VERS>Et dit on qu'ils seront aussi gros cette fois,</VERS>
<VERS>Ou bien peu s'en faudra, que Plutarque en françois.</VERS>
</STROPHE>
<STROPHE>
<VERS>L'atheiste y lira ses males advantures,</VERS>
<VERS>Les greffiers y verront leurs cheres escritures,</VERS>
<VERS>Ils contiendront les coups des braves financiers,</VERS>
<VERS>Et les tours du baston de tous les officiers;</VERS>
<VERS>La peine des menteurs qui pensent faire accroire,</VERS>
<VERS>À force de jurer, que la neige soit noire;</VERS>
<VERS>Des princes qui, au lieu de donner le repos</VERS>
<VERS>Et l'aize à leurs sujects, les surchargent d'impos,</VERS>
<VERS>De tailles et tribus, si bien que leur echine</VERS>
<VERS>Ploye comme le bois d'une foible machine;</VERS>
<VERS>Des femmes qui auront, en faveur d'un amy,</VERS>
<VERS>Hasté par le poison le trespas d'un mary;</VERS>
<VERS>Des prestres indevots qui n'auront dit leurs heures,</VERS>
<VERS>Et des banqueroutiers qui changent leurs demeures;</VERS>
<VERS>Des devins, des sorciers et des magiciens,</VERS>
<VERS>Des mauvais medecins et des pharmaciens;</VERS>
<VERS>De toy, tuteur suspect, qui d'un pupil te jouës</VERS>
<VERS>Et de son revenu te donnes par les jouës.</VERS>
<VERS>Nos coeurs et nos pensers demeurent arrestez</VERS>
<VERS>Aux plaisirs qu'à nos sens donnent les vanitez;</VERS>
<VERS>Les tourmens que l'on dit attendre en l'autre monde</VERS>
<VERS>Ceux dont l'impieté sur l'incertain se fonde</VERS>
<VERS>Sont creus ainsi qu'on croit ce qui ne touche point,</VERS>
<VERS>Comme qu'auprés du ciel la terre n'est qu'un point.</VERS>
<VERS>On les voit de si loing que l'oeil en perspective,</VERS>
<VERS>J'entens l'oeil de l'esprit, jusques à eux n'arrive.</VERS>
</STROPHE>
<STROPHE>
<VERS>Par ce brave moyen le corps d'un elephant</VERS>
<VERS>Ne paroist qu'un ciron; en fin c'est jeu d'enfant</VERS>
<VERS>Que nostre opinion, qui se borne à son aize,</VERS>
<VERS>Qui brille et qui tressaut comme l'eau sur la braize.</VERS>
<VERS>Nos desirs sont fievreux, et nostre volonté</VERS>
<VERS>Se tourne tantost d'un, tantost d'autre costé.</VERS>
<VERS>Aujourd'huy plus devots que chartreux ou qu'ermites,</VERS>
<VERS>Nous sommes bien faschez quand matines sont dites,</VERS>
<VERS>Et nos coeurs penitans ne respirent que Dieu;</VERS>
<VERS>Nos corps mortifiez ne se plaisent en lieu,</VERS>
<VERS>Tant qu'ils sont à l'eglise, où nous rions aux anges,</VERS>
<VERS>Qui sont bien estonnez de nos façons estranges,</VERS>
<VERS>Que nous n'ayons point poeur de ces feux eternels.</VERS>
<VERS>Jean, dés le lendemain, va dans tous les bordels,</VERS>
<VERS>Il n'est pas si souvent chez luy qu'à la taverne,</VERS>
<VERS>Ou avec un aterge il boit à la moderne;</VERS>
<VERS>Aux putains et au vin il a mis son penser,</VERS>
<VERS>Son oncle est resolu de ne l'en plus tenser;</VERS>
<VERS>Aussi bien ne fait il que s'y rompre la teste;</VERS>
<VERS>Qui pourroit arrester le cours d'une tempeste?</VERS>
</STROPHE>
<STROPHE>
<VERS>Tout rassoté qu'il est, il fait de l'entendu.</VERS>
<VERS>Son lit executé nagueres fut vendu;</VERS>
<VERS>Le sergeant effronté, quand ce vint aux custodes,</VERS>
<VERS>Fit un cri qu'on ouït là bas aux antipodes.</VERS>
<VERS>Bien qu'il soit tous les jours de ses voisins mocqué,</VERS>
<VERS>Que de mille brocards il se voye attaqué,</VERS>
<VERS>Il n'en fait pas semblant, il s'y rend insensible,</VERS>
<VERS>Il dit que pour bien rire on n'offense la bible;</VERS>
<VERS>Car il est un peu clerc, mais il n'advise bien</VERS>
<VERS>Qu'il ne sera qu'un sot quand il n'aura plus rien.</VERS>
<VERS>S'il estoit marié, ce seroit encor'pire;</VERS>
<VERS>Chacun cognoist assez l'humeur du jeune sire,</VERS>
<VERS>Qui pour boire et jouër neglige son traffic,</VERS>
<VERS>Laisse mere et petis affamez en leur nic.</VERS>
<VERS>Ô dieu! Quelle sottise! à ces prodigues peres</VERS>
<VERS>Que les loys du pays ne sont elles severes!</VERS>
<VERS>On leur devroit au moins, comme on fait aux mineurs,</VERS>
<VERS>À faute de bon sens, creer des curateurs;</VERS>
<VERS>Car c'est tuer soy mesme avec sa geniture,</VERS>
<VERS>Que dissiper les biens dont pend la nourriture,</VERS>
<VERS>En peine et en sueur de long temps amassez;</VERS>
<VERS>C'est causer du regret aux parens trespassez.</VERS>
</STROPHE>
<STROPHE>
<VERS>L'autre ne feroit pas en dix ans une aumosne,</VERS>
<VERS>Quoy que chaque dimanche on le maudisse au prosne;</VERS>
<VERS>Il est si tres-mesquin et avaricieux</VERS>
<VERS>Qu'il ne croit plus de ciel : ses escus sont ses dieux;</VERS>
<VERS>Il craint plus que la mort que son bien diminue,</VERS>
<VERS>Il est tout dechiré, sa femme est toute nuë,</VERS>
<VERS>Ou ses habillemens sont des haillons usez;</VERS>
<VERS>Sa barbe est proprement celle des accusez,</VERS>
<VERS>Et jamais le barbier ne le tond ny le pense.</VERS>
<VERS>Il pleure quand il faut faire de la depense;</VERS>
<VERS>S'il mange, c'est du pain, encore bien petit,</VERS>
<VERS>Et n'est selon son goust sausse que d'appetit;</VERS>
<VERS>Mais ses dens vont bien dru quand quelcun le convie;</VERS>
<VERS>Ses valeureuses mains imitent la furie</VERS>
<VERS>D'Achilles combattant, lors qu'elles vont au plat,</VERS>
<VERS>Ou d'un diable affamé qui déjeune au sabat;</VERS>
<VERS>Un autre prez de luy ne fait pas ses affaires,</VERS>
<VERS>C'est la peur et l'effroy des tables estrangeres.</VERS>
</STROPHE>
<STROPHE>
<VERS>Si chacun a son vice et sa propre façon,</VERS>
<VERS>Si l'esprit en nos corps est un maistre maçon,</VERS>
<VERS>Qui tantost suit les loix et tantost s'en eslongne,</VERS>
<VERS>Selon que l'appetit luy taille sa besongne,</VERS>
<VERS>Duquel és actions il peint les mouvemens,</VERS>
<VERS>N'eslevera t'il pas de rares bastimens</VERS>
<VERS>De foin et de festus enduits de viles fanges?</VERS>
<VERS>Peut il pas esperer d'estre semblable aux anges</VERS>
<VERS>Quand Dieu l'aura tiré de l'obscure prison</VERS>
<VERS>Dans laquelle il n'a pas usé de la raison,</VERS>
<VERS>Son precieux mereau, sa glorieuse marque,</VERS>
<VERS>Mais aux vens de l'erreur abandonné la barque,</VERS>
<VERS>Sans crainte, sans soucy de venir à bon port,</VERS>
<VERS>Sans penser qu'en naissant nous allons à la mort,</VERS>
<VERS>Que du bien et du mal il faudra rendre conte,</VERS>
<VERS>Aussi bien le baron et marquis que le comte,</VERS>
<VERS>Le marchand, l'artizan, le prestre et laboureur,</VERS>
<VERS>L'esleu et le sergeant comme le procureur,</VERS>
<VERS>Qui a le diable aux mains, et, pour toute science,</VERS>
<VERS>Tient qu'on ne sçait encor où est la conscience,</VERS>
<VERS>Et bien moins ce que c'est? Il pousse, il s'entremet,</VERS>
<VERS>De son pauvre client il barbouille l'armet.</VERS>
</STROPHE>
<STROPHE>
<VERS>J'en sçay plus mille fois que je n'en oze dire,</VERS>
<VERS>Non que j'aye éprouvé des plus mauvais le pire,</VERS>
<VERS>Mais je suis resolu d'escrire sobrement,</VERS>
<VERS>Et des fautes d'autruy tirer enseignement.</VERS>
<VERS>Un langage indiscret n'appartient qu'à des pies,</VERS>
<VERS>Et puis j'ay leu l'arrest contre les vers impies.</VERS>
<VERS>La terre est assez grande, où se font tant de maux,</VERS>
<VERS>Où la plus part des gens vivent comme animaux,</VERS>
<VERS>Pour fournir de matiere aux plus fâcheux caprices,</VERS>
<VERS>Sans mener guerre aux cieux, et chercher des supplices,</VERS>
<VERS>Ou, comme ces geans, pour le juste loyer</VERS>
<VERS>D'un effort insolent, se faire foudroyer.</VERS>
<VERS>L'ame, qui se souloit d'objects communs repaistre,</VERS>
<VERS>Veut, la folle qu'elle est, se joüer à son maistre.</VERS>
<VERS>Nos yeux prennent l'essort, et nos pieds, et nos mains;</VERS>
<VERS>Les femmes aiment l'oeil de leurs cousins germains,</VERS>
<VERS>Elles sont moins souvent en leurs maisons qu'aux ruës;</VERS>
<VERS>Ny aller, ny venir, c'est à faire aux tortuës.</VERS>
<VERS>En depit des prescheurs, il se faut contenter,</VERS>
<VERS>Monstrer un sein de neige et les pecheurs tenter,</VERS>
<VERS>Paroistre en doux attraits sur les autres moins belles,</VERS>
<VERS>Comme au calandrier les festes solennelles</VERS>
<VERS>Sur les jours ouvriers; et les hommes du tans</VERS>
<VERS>Sont parfaicts de tout point s'ils sont vrays charlatans,</VERS>
<VERS>S'ils sçavent adorer ces enfans de fortune,</VERS>
<VERS>Qui furent, comme choux, plantez en bonne lune.</VERS>
</STROPHE>
<STROPHE>
<VERS>C'est d'où le beau gilet a tiré son honneur,</VERS>
<VERS>Qui sceut si dextrement troquer une faveur;</VERS>
<VERS>Au milieu de la cour il en tenoit boutique.</VERS>
<VERS>On se moque de ceux qui vivent à l'antique,</VERS>
<VERS>Qui font difficulté de mentir à propos;</VERS>
<VERS>Au goust d'un vieux routier ce ne sont que des sots.</VERS>
<VERS>Aussi, qu'il pleuve ou gele, ou que le tans se hausse,</VERS>
<VERS>Vous leur voyez tousjours un mesme haut de chausse,</VERS>
<VERS>Mesmes souliers, pourpoint, et un mesme manteau,</VERS>
<VERS>Qui a servy souvent de ciel et de rideau,</VERS>
<VERS>Mais, trop las de durer, creve sur les épaules</VERS>
<VERS>De ces nobles resveurs qui censurent les Gaules.</VERS>
<VERS>Bref, les humains icy suivent leurs passions;</VERS>
<VERS>En matiere d'amour ce sont des Ixions,</VERS>
<VERS>En fraudes et larcins ce sont des Prometées,</VERS>
<VERS>Des Judas à leur maistre, en contract des Protées.</VERS>
</STROPHE>
<STROPHE>
<VERS>Leurs esprits, qui pourroit les voir, sont tous plastrez,</VERS>
<VERS>Et ne sçay si l'on doit se fier aux chastrez</VERS>
<VERS>Pour les constituer gardiens de nos filles,</VERS>
<VERS>Et s'ils n'y voudroient point tramper leurs flasques quilles.</VERS>
<VERS>On s'en sert hardiment, car leur effort est vain,</VERS>
<VERS>Et la paste ne s'enfle à faute de levain.</VERS>
<VERS>La raison ne fait plus en nos coeurs son office,</VERS>
<VERS>Mais la peur que le monde evente nostre vice;</VERS>
<VERS>Nous nous estudions à broyer des couleurs;</VERS>
<VERS>Pour peindre nostre fait, nous sommes des voleurs.</VERS>
<VERS>Ce qui est deu à Dieu, nous le rendons à l'homme.</VERS>
<VERS>Nous sommes endormis d'un lethargique somme.</VERS>
<VERS>Celuy qui nous reprend n'est plus de nos amis;</VERS>
<VERS>Moy qui brouille cecy, je m'en suis trop permis;</VERS>
<VERS>Car, au lieu de penser à la vie eternelle,</VERS>
<VERS>Celle cy m'a ravy l'esprit et la cervelle;</VERS>
<VERS>Je me suis devoyé du chemin des vertus;</VERS>
<VERS>J'ay creu que les plus fins estoient les mieux vétus,</VERS>
<VERS>De l'heur de mon voisin mon ame s'est emeue,</VERS>
<VERS>L'esclat de la grandeur m'a donné dans la veue.</VERS>
</STROPHE>
<STROPHE>
<VERS>Une autre fois j'ay creu que la perfection</VERS>
<VERS>Estoit de s'exercer à la devotion,</VERS>
<VERS>Que la mort aussi bien estoit proche et commune,</VERS>
<VERS>Que la prudence estoit vasalle de fortune;</VERS>
<VERS>Temoin cet Adonis, qui fut maistre passé,</VERS>
<VERS>Qui n'est plus en faveur pour un verre cassé,</VERS>
<VERS>À l'heure qu'il croioit qu'en ce siecle de bouë,</VERS>
<VERS>Aux affaires humains il n'y eut plus de roüe.</VERS>
<VERS>Le plus seur est, monsieur, qui en avez plus veu</VERS>
<VERS>Que je n'en puis entendre et que je n'en ay leu,</VERS>
<VERS>De suivre doucement le cours des destinées,</VERS>
<VERS>De penser que deja nos meilleures années</VERS>
<VERS>Ont passé vistement, et qu'il faut essayer,</VERS>
<VERS>Si peu qui nous en reste, à le bien employer;</VERS>
<VERS>Que le monde est un bois tout remply d'embuscades,</VERS>
<VERS>De ruses, trahisons, remises et cassades,</VERS>
<VERS>Et que, tel qu'il puisse estre, il en faut deloger,</VERS>
<VERS>Comme le pellerin d'un pais estranger,</VERS>
<VERS>Le voiageur recreu de son hostellerie,</VERS>
<VERS>Ou bien comme celuy qu'aux nopces l'on convie,</VERS>
<VERS>Qui sort gay de la table aprés avoir disné.</VERS>
<VERS>Quelque muguet dira que c'est bien deviné,</VERS>
<VERS>Que je suis un grand sot de farcir ma satyre</VERS>
<VERS>De discours serieux, au lieu de mots pour rire.</VERS>
<VERS>Mais ce n'est pas à luy de me donner leçon,</VERS>
<VERS>Puis que je ne prens rien de toute ma façon.</VERS>
<VERS>Ainsi comme il me plaist de mon sens je m'escrime,</VERS>
<VERS>Non que je ne voulusse estre dans son estime,</VERS>
<VERS>Si ce n'est un niais, un jobelin bridé,</VERS>
<VERS>Qui ne parle jamais qu'avec un front ridé;</VERS>
<VERS>Car il faudroit que j'eusse une bonne escritoire</VERS>
<VERS>Pour escrire à son goust, comme vous pouvez croire.</VERS>
</STROPHE>
</CORPS>
</POEME>


<POEME>
<TITRE>
SATIRE XII
</TITRE>
<AUTRE>
À Monsieur Du Rouvray.
</AUTRE>
<CORPS>
<STROPHE>
<VERS>Puisque Monsieur Haligre a maintenant les seaus,</VERS>
<VERS>Pensez que vos amis vous vont voir à monceaus,</VERS>
<VERS>Et que tel qui souloit, envieux, vous maudire,</VERS>
<VERS>Vous donne le bon-jour à cause de la cire,</VERS>
<VERS>Qu'il vous fait les doux yeux, et, d'un discours de miel</VERS>
<VERS>Animé d'un souris, appelle coup du ciel</VERS>
<VERS>L'heureuse election de ce grand personage,</VERS>
<VERS>Qui pourroit garantir un estat de naufrage.</VERS>
<VERS>Il vous jure qu'il est jaloux de vostre honneur,</VERS>
<VERS>Qu'il est participant de ce rare bon heur;</VERS>
<VERS>Comme vostre valet, qu'il aspire à la gloire</VERS>
<VERS>Et au contentement de le vous faire croire</VERS>
<VERS>Plus tost par des effects que par de vains propos.</VERS>
<VERS>Les grands, au tans qui court, sont le jouet des sots.</VERS>
<VERS>Ceux là, suivant la loy de la belle acortize,</VERS>
<VERS>Se croyent obligez de souffrir la sottize,</VERS>
<VERS>De luy permettre en tout de jouir de ses droicts,</VERS>
<VERS>La voyant doucement regner en tous endroicts.</VERS>
<VERS>On ne distingue plus le poli du barbare,</VERS>
<VERS>Ny le bon du mauvais : le merite est trop rare.</VERS>
</STROPHE>
<STROPHE>
<VERS>À grand peine, entre mil, en trouveriez vous un</VERS>
<VERS>Qui fût tant seulement garni du sens commun;</VERS>
<VERS>Mais pourtant le plus fol a l'ame assez hardie</VERS>
<VERS>Pour conter librement aux saincts sa maladie;</VERS>
<VERS>Importuner le ciel, les graces, le destin,</VERS>
<VERS>De le faire aussi beau que le jour au matin;</VERS>
<VERS>De luy donner l'amour de quelque illustre dame,</VERS>
<VERS>Qui die en le baisant : " tu es roy de mon ame; "</VERS>
<VERS>De le faire monstrer au doit par les passans,</VERS>
<VERS>Et le mettre en estime auprés des plus puissans,</VERS>
<VERS>Qui tiennent à honneur de le voir à leur table,</VERS>
<VERS>Et que vous, Du Rouvray, luy soyez favorable.</VERS>
<VERS>Vous estes à son gré depuis les roys derniers;</VERS>
<VERS>Si les hommes pouvoient se prizer en deniers,</VERS>
<VERS>Selon mon jugement, vous egalez la somme</VERS>
<VERS>Que d'icy à cent ans l'eglise porte à Rome;</VERS>
<VERS>Vous valez plus d'escus que n'en ont aujourd'huy</VERS>
<VERS>Nos bons donneurs d'advis, de cet estat l'apuy,</VERS>
<VERS>La baze et la colonne. Où vas tu, ma satyre?</VERS>
<VERS>Mais le sort ne vous a rendu meilleur ny pire.</VERS>
</STROPHE>
<STROPHE>
<VERS>Comme vostre voisin, je sçai vos actions;</VERS>
<VERS>Vous n'avez point trampé dedans les factions,</VERS>
<VERS>Ny vos freres aussi; vostre foy ne trafique</VERS>
<VERS>Des symptomes du tans; vous vivez à l'antique;</VERS>
<VERS>Vostre ame genereuse est de si bon alloi</VERS>
<VERS>Qu'elle a pour seul object le service du roy;</VERS>
<VERS>Si cet estat de grace où vous estes ne change</VERS>
<VERS>Vos façons et vos moeurs, vous approchez de l'ange.</VERS>
<VERS>Vostre bon naturel n'a point rompu son cours,</VERS>
<VERS>Ceste courtoise humeur se met à tous les jours,</VERS>
<VERS>Au fond de vostre coeur ne loge la feintize,</VERS>
<VERS>Vous estes le patron de la mesme franchise;</VERS>
<VERS>Elle a voulu poser son siege en vostre front;</VERS>
<VERS>On ne cognut jamais homme qui fust si pront</VERS>
<VERS>À servir ses amis d'effect et de parole.</VERS>
<VERS>Vous n'avez jamais leu ny Jason ny Bartole;</VERS>
<VERS>Mais Dieu vous a pourveu d'un jugement si droit</VERS>
<VERS>Que vous pouvez sans eux resoudre un point de droict,</VERS>
<VERS>Trouver expedient d'accomoder l'affaire.</VERS>
<VERS>Vous estes bien souvent juge compromissaire,</VERS>
<VERS>On remet en vos mains les plus grands interests,</VERS>
<VERS>Sans robe et sans bonnet vous donnez des arests.</VERS>
</STROPHE>
<STROPHE>
<VERS>J'en parle asseurement, et si l'on m'en doit croire;</VERS>
<VERS>Car j'ay bien plus d'esprit que je n'ay de memoire;</VERS>
<VERS>Je me cognois en gens, j'ay le nez aquilin,</VERS>
<VERS>Je suis nay de l'estoc du prophete Merlin,</VERS>
<VERS>Et pouvois esperer des moyens plus honnestes,</VERS>
<VERS>Si ce siecle brutal n'eut adoré les bestes.</VERS>
<VERS>Je ne gagnerois rien de m'en estomaquer,</VERS>
<VERS>J'auray bien plustost faict d'en rire et m'en moquer.</VERS>
<VERS>Si le bien me venoit, j'ay des mains pour le prendre;</VERS>
<VERS>Sinon je ne suis pas resolu de me pendre,</VERS>
<VERS>Ny forcer le bonheur : bon pour ce patelin,</VERS>
<VERS>Qui est aussi doüillet comme un rat de moulin,</VERS>
<VERS>Qui, en mots bien triez et en geste qui dance,</VERS>
<VERS>Dit qu'il cherit un tel autant qu'homme de France,</VERS>
<VERS>Affin que son portier, qu'il courtise bien fort,</VERS>
<VERS>En tans et en saison luy en face rapport.</VERS>
<VERS>Vrayement je suis bien prest d'attraper la fortune,</VERS>
<VERS>Qui n'ay jamais appris comment on importune,</VERS>
<VERS>À faire le miclot et à jouer les deux,</VERS>
<VERS>Qui vay, comme l'on dict, le grand chemin des boeus,</VERS>
<VERS>Qui ne flatte ny mens, qui di ce que je pense.</VERS>
<VERS>Bien que j'aye l'honneur de vostre cognoissance,</VERS>
<VERS>Et que je sçache un peu les regles du devoir,</VERS>
<VERS>Depuis cinq ou six mois je n'ay osé vous voir,</VERS>
<VERS>Fuiant l'opinion d'estre un homme folastre,</VERS>
<VERS>Qui en prosperité ses amis idolatre,</VERS>
<VERS>D'estre quelque lourdaut, fol à double rebras,</VERS>
<VERS>Qui en aime bien mieux la manche que le bras,</VERS>
<VERS>Qui ne cherit en eux rien moins que leurs personnes,</VERS>
<VERS>Leur grace, leur merite, et ne les trouve bonnes</VERS>
<VERS>Que selon les faveurs et le bien qu'ils luy font.</VERS>
<VERS>J'ay la vergogne aux yeux et le respect au front;</VERS>
<VERS>À l'aune de vertu les hommes je mesure,</VERS>
<VERS>Je ne les prise moins, s'ils sont vestus de bure,</VERS>
<VERS>Que les voyant couvers de pane ou de satin,</VERS>
<VERS>Et je ne daignerois m'en lever plus matin</VERS>
<VERS>Pour estre des premiers au lever d'un marane,</VERS>
<VERS>Soit il duc ou marquis; mon humeur ne profane</VERS>
<VERS>L'honneur et le devoir, je ne les rends sinon</VERS>
<VERS>À ceux qui par beaux faicts acquierent du renom,</VERS>
<VERS>Mais non pas aux plus grands qui s'adonnent au vice.</VERS>
<VERS>Il faut, mesme en ce cas, observer la justice;</VERS>
<VERS>On doit louer les bons et leur donner des vers,</VERS>
<VERS>Les peindre et les graver en dépit des pervers.</VERS>
<VERS>Tel vilain me revient cent fois plus que tel noble;</VERS>
<VERS>Tout vin n'est à mon goust qui croist en bon vignoble;</VERS>
<VERS>Les ventres sont fautiers ainsi que les climas,</VERS>
<VERS>J'ayme mieux de bon drap que de meschant damas.</VERS>
</STROPHE>
<STROPHE>
<VERS>Ne me tenez jamais que pour un hypocrite</VERS>
<VERS>Si c'est vostre fortune, et non vostre merite,</VERS>
<VERS>Justement advoué dedans le Thymerais,</VERS>
<VERS>Où, comme un clair soleil, il inspire en ses rais</VERS>
<VERS>Des desirs curieux de vous faire service,</VERS>
<VERS>Qui a piqué ma muse à rimer ce caprice.</VERS>
</STROPHE>
</CORPS>
</POEME>



<POEME>
<TITRE>
SATIRE XIII
</TITRE>
<AUTRE>
La troupe.
</AUTRE>
<CORPS>
<STROPHE>
<VERS>Or sus, Pere Boilleau, du Charmoy, les Robers,</VERS>
<VERS>Compagnon et Moreau, je vous donne des vers;</VERS>
<VERS>Cependant que je suis sur le mont de Permesse,</VERS>
<VERS>Il vaut mieux m'acquitter de la vieille promesse.</VERS>
<VERS>Si la loy nous enjoint d'aimer nos ennemis,</VERS>
<VERS>À plus forte raison d'honorer nos amis;</VERS>
<VERS>L'amitié, à mon goust, est chose tres-sacrée,</VERS>
<VERS>C'est ce qui nous console et ce qui nous recrée,</VERS>
<VERS>C'est la rare vertu qui se pratique ez cieux,</VERS>
<VERS>Où d'un mesme vouloir les esprits glorieux</VERS>
<VERS>Louent le souverain et font ce qu'il commande;</VERS>
<VERS>C'est ce qui fait durer nostre joyeuse bande,</VERS>
<VERS>Que jamais l'envieux ne pourra traverser.</VERS>
<VERS>Il n'est rien de si doux que rire et converser</VERS>
<VERS>En toute liberté, que d'ouvrir sa pensée.</VERS>
<VERS>Je suis un roy voyant cette troupe amassée</VERS>
<VERS>De gens de bonne mine, et qui sont si bien nez,</VERS>
<VERS>De ces beaux resolus, de gens qui ont du nez,</VERS>
<VERS>De qui la belle humeur est la mesme franchise,</VERS>
<VERS>Et qui n'ignorent rien si ce n'est la sottise.</VERS>
</STROPHE>
<STROPHE>
<VERS>Au diable l'un d'entr'eux qui soit sot ou caffart,</VERS>
<VERS>Qui soit traistre à son ventre, et ne boive sans art,</VERS>
<VERS>Qui n'aye veu son monde, et de qui le ramage</VERS>
<VERS>Ne monstre qu'autrefois il a esté en cage,</VERS>
<VERS>Qui sente son bourgeois, ou qui aille au devin</VERS>
<VERS>Pour sçavoir s'il sera quelque jour echevin.</VERS>
<VERS>Ce n'est pas de ce vent que s'enfle sa vessie,</VERS>
<VERS>Sa devise est : " beuvons et qu'on ne se soucie. "</VERS>
<VERS>Il ne s'empesche point des affaires de cour,</VERS>
<VERS>Si le roy dans Paris fait battre le tambour;</VERS>
<VERS>Mais dire les bons mots, et puis vuider la coupe</VERS>
<VERS>Sur toutes les santez, c'est le soin de la troupe.</VERS>
</STROPHE>
<STROPHE>
<VERS>Les festins qu'elle fait sont si delicieux</VERS>
<VERS>Qu'on les peut comparer à ces banquets des dieux.</VERS>
<VERS>Laissons là les bons vins et la viande exquise,</VERS>
<VERS>Qui peuvent contenter l'humaine friandise,</VERS>
<VERS>Dont ils sont abondans; la musique de voix,</VERS>
<VERS>De luts, de violons, violes et haubois,</VERS>
<VERS>Y ravit les esprits en ses douches merveilles,</VERS>
<VERS>Parmy le cliquetis de flacons et bouteilles,</VERS>
<VERS>Mille chansons à boire, et, aprés tout, le bal,</VERS>
<VERS>Les dames, des plaisirs le seul esprit vital,</VERS>
<VERS>L'entretien, le ragoust, la sausse de la vie,</VERS>
<VERS>Qui rend ce marjolet plus maigre qu'une pie,</VERS>
<VERS>Plus réveur qu'un oison, plus sot qu'un estourneau,</VERS>
<VERS>Qui força Jupiter de se faire taureau,</VERS>
<VERS>Et, de dieu qu'il estoit, devenir une beste.</VERS>
<VERS>Dans la troupe dorée il est tous les jours feste,</VERS>
<VERS>Sans en excepter un, tous les jours mardy gras.</VERS>
<VERS>On n'y discourt jamais des champs qui sont ingras,</VERS>
<VERS>Ny de passer contracts pardevant les notaires,</VERS>
<VERS>D'autant qu'il est escrit : " à demain les affaires. "</VERS>
</STROPHE>
<STROPHE>
<VERS>" c'est à faire à niais, dit le Pere Boileau,</VERS>
<VERS>C'est à faire à balours et à gens delà l'eau</VERS>
<VERS>De parler de procés quand on est à la table;</VERS>
<VERS>Il n'est, je veux mourir, chose moins agreable.</VERS>
<VERS>Sans me brouiller l'esprit j'ay vescu jusqu'icy,</VERS>
<VERS>De mon joyeux cerveau j'ay banni le soucy,</VERS>
<VERS>J'ay pensé que c'estoit une extreme folie</VERS>
<VERS>D'en faire le sejour de la melancholie.</VERS>
<VERS>Enfans, si me croyez, vous ferez comme moy;</VERS>
<VERS>Mais il est tans de boire à la santé du roy;</VERS>
<VERS>C'est plus que de raison, puis qu'il est si bon prince;</VERS>
<VERS>Aprés, du gouverneur de la noble province,</VERS>
<VERS>Qui nous fournit les blez et les vins en saison,</VERS>
<VERS>Les perdrix, les pleuviers et cette venaison. "</VERS>
<VERS>Il n'a pas si tost dit que toute l'assistance,</VERS>
<VERS>Disposée au devoir, luy rend obeissance;</VERS>
<VERS>Et laquais de verser, et verres de trotter.</VERS>
<VERS>Messieurs les beuvereaux, allez vous y froter;</VERS>
<VERS>L'un crie : " donne moy, apporte, " l'autre boute:</VERS>
<VERS>" veux tu qu'à mon honneur je face banqueroute?</VERS>
</STROPHE>
<STROPHE>
<VERS>Et viste, mon amy, produis moy du clairet. "</VERS>
<VERS>C'est, à le faire court, à qui boira plus net</VERS>
<VERS>Et à qui fera voir qu'en ce brave exercice</VERS>
<VERS>Il est un vieux routier, et non pas un novice.</VERS>
<VERS>Cecy ne sera pas au goust du citoyen</VERS>
<VERS>Qui en ses jugemens est pire qu'un payen;</VERS>
<VERS>Sur ces jolys propos, sans adviser nos trongnes,</VERS>
<VERS>Il nous condamnera comme des francs yvrognes.</VERS>
<VERS>Il est si ignorant que c'est une pitié;</VERS>
<VERS>Il se trompe tousjours plus de juste moitié,</VERS>
<VERS>Il n'est bon qu'à rouler dedans le mariage,</VERS>
<VERS>Jamais son petit sens ne sera hors de gage.</VERS>
<VERS>Ses advis, ses discours, sont tous desordonnez,</VERS>
<VERS>Et ne faut esperer qu'il s'affine le nez</VERS>
<VERS>Par la suite des ans ny par l'experience.</VERS>
<VERS>Qu'il nous appelle fous, nous prendrons patience;</VERS>
<VERS>S'il nous met seulement au rang de Jean Du Puis,</VERS>
<VERS>Nous en serons tenus au courail de son huis;</VERS>
<VERS>Mais il ne se cognoist en gens comme en monnoye,</VERS>
<VERS>Il prend Marc pour Renard, c'est le pis que j'y voye.</VERS>
<VERS>Cette troupe est l'object de son entendement;</VERS>
<VERS>C'est tout son entretien, c'est son vray aliment;</VERS>
<VERS>Il en fait ses choux gras, il s'en leve, il s'en couche,</VERS>
<VERS>Moreau ou du Charmoy sont tousjours en sa bouche,</VERS>
<VERS>Ces mignons de vertu, ces esleus de satin,</VERS>
<VERS>Qui contre leurs statuts entendent le latin.</VERS>
<VERS>Tout le pays chartrain resonne la famille;</VERS>
<VERS>Joly, parlant de nous, enfile son eguille;</VERS>
<VERS>Maistre Pasquier nous suble, et Jean fait des leçons</VERS>
<VERS>Sur nos deportements à ses petits garçons;</VERS>
<VERS>Il leur fait un grand plat des moeurs de ce viconte,</VERS>
<VERS>Et puis de compagnon qui embrouille son conte.</VERS>
</STROPHE>
<STROPHE>
<VERS>" mes enfans, leur dit il, ne soyez des pervers,</VERS>
<VERS>Ne vous engagez pas au chemin des Robers,</VERS>
<VERS>J'entens du beau greffier, et de ces deux chanoines;</VERS>
<VERS>Vous y consommeriez bien tost vos patrimoines;</VERS>
<VERS>Car en fait de debauche ils se sont tout permis,</VERS>
<VERS>Les autres avec eux se moquent des formis.</VERS>
<VERS>Ils font trop bonne chere et veulent estre braves,</VERS>
<VERS>Ils sont, en bonne foy, plus libertins qu'epaves. "</VERS>
<VERS>Barbe sur ce subject faict tourner son fuseau;</VERS>
<VERS>Le theatre, les jeux, la table et le barreau,</VERS>
<VERS>Vous tiennent sur les rangs; la noblesse polie</VERS>
<VERS>Dit que se voir ainsi c'est la meilleure vie,</VERS>
<VERS>Qu'elle passe en plaisirs, celle des plus grands roys,</VERS>
<VERS>Quand elle nous a veus seulement une fois,</VERS>
<VERS>En cet esprit joyeux qui met tout par ecuelles,</VERS>
<VERS>Bref, que vos passetans luy sont febves nouvelles;</VERS>
<VERS>Plustost qu'à ces tirez et à ces beaux suivans,</VERS>
<VERS>Qui seront pour jamais logez aux quatre vans,</VERS>
<VERS>Crayonnez par Botru sous le nom d'Onozandre,</VERS>
<VERS>Qui ne s'enyvreroient, fust ce avec Alexandre,</VERS>
<VERS>Qui pensent qu'il n'est point de plaisir hors la cour,</VERS>
<VERS>Et ne voudroient pour rien vivre ailleurs plus d'un jour.</VERS>
</STROPHE>
<STROPHE>
<VERS>Pourtant, si par hazard quelque bien on y gouste,</VERS>
<VERS>Il s'en faut trois deniers qu'il vaille ce qu'il couste,</VERS>
<VERS>Fardé, sophistiqué, difficile, imparfait,</VERS>
<VERS>Sucré en apparence, et amer en effect.</VERS>
<VERS>Or, les contentemens, dans les petites villes,</VERS>
<VERS>Sont, sans comparaison, plus purs et plus faciles.</VERS>
<VERS>On y vit, on s'y vest avec moins de cherté,</VERS>
<VERS>Moins de ceremonie et plus de liberté;</VERS>
<VERS>Le sejour est plus doux, à qui a l'ame saine,</VERS>
<VERS>Que celui de Paris arrouzé de la Seine.</VERS>
<VERS>Mais c'est mal resonné, car ce qui fait Paris,</VERS>
<VERS>Ma foy, ce ne sont pas les rats ny les souris,</VERS>
<VERS>Encor moins les maisons, ni les murs, ni la foule</VERS>
<VERS>De ces peuples divers, qui de tous lieux s'y roule,</VERS>
<VERS>Comme flots dans la mer; c'est le roy, c'est la cour,</VERS>
<VERS>Le magnifique abord des seigneurs d'alentour;</VERS>
<VERS>Ce sont les braves gens, tels que vous pouvez estre,</VERS>
<VERS>Qui n'ont pas tousjours veu le jour par la fenestre,</VERS>
<VERS>Qui chantent au leutrin, et, en nobles rieux,</VERS>
<VERS>Sçavent fort bien roter au nez des serieux,</VERS>
<VERS>Qui penseroient venir, pour trancher des severes</VERS>
<VERS>Et des reformateurs, damner le tans des peres;</VERS>
<VERS>Dire, pour se monstrer ennemis des françois,</VERS>
<VERS>Qu'il ne se faut souler la vigile des roys;</VERS>
<VERS>Ainsi que de propos en changeant de grimace,</VERS>
<VERS>Qu'on se doit retirer comme fait la limace;</VERS>
<VERS>Que le monde est subject à divers accidens,</VERS>
<VERS>Qu'eux ne rient jamais sinon du bout des dens;</VERS>
<VERS>Que tous ces debauchez qui vont à la taverne</VERS>
<VERS>Et y passent les nuits ont un pié dans l'Averne;</VERS>
<VERS>Ces delicats aussi qui font de gros banquets,</VERS>
<VERS>Et des friands repas sous le nom de bouquets,</VERS>
<VERS>Qui ne sont composez de nos fleurs de bien dire;</VERS>
<VERS>Mais, pour conclusion, mau de pipe les bire,</VERS>
<VERS>Ces pedans sans raison, ces cerveaux canonnez,</VERS>
<VERS>Ces sots impertinens, ces veaux engiponnez,</VERS>
<VERS>Pour n'avoir eu le fouët dedans l'academie,</VERS>
<VERS>Dans ce bois où Platon, qui ne veut decevoir,</VERS>
<VERS>Enseignoit le moyen de rire et de se voir;</VERS>
<VERS>Et puis, en son festin avec Appollodore,</VERS>
<VERS>Socrate et Diotime, il nous l'enseigne encore.</VERS>
</STROPHE>
<STROPHE>
<VERS>Vrayement jamais ne fut que les meilleurs amis,</VERS>
<VERS>Pour nourrir l'amitié, la nape n'ayent mis;</VERS>
<VERS>Le bon Job la mettoit en la loy de nature;</VERS>
<VERS>Nous pouvons bien jouer sur cette tablature.</VERS>
<VERS>On se peut rejouir à la table, en tout lieu,</VERS>
<VERS>La vertu comme ailleurs y garde son milieu;</VERS>
<VERS>Elle y boit, elle y mange, elle y fait des merveilles,</VERS>
<VERS>En parlant elle paist l'ame par les oreilles.</VERS>
<VERS>Et qui donrait aux grands un si ferme embonpoint?</VERS>
<VERS>Sinon cette vertu qui emplit leur pourpoint?</VERS>
<VERS>Aussi voyons nous pas qu'ils font si bonne chere,</VERS>
<VERS>Et qu'ils passent leur tans, imitons les donc, pere.</VERS>
<VERS>Mais, durant que boirons, advertissez Vanier</VERS>
<VERS>Qu'il ne se frotte pas le ventre d'un panier,</VERS>
<VERS>Et dites à Hezar que boire en conscience,</VERS>
<VERS>Droit, dru, pur, à longs traits, c'est la gaye science</VERS>
<VERS>Que prattiquoient jadis Achiles et Nestor,</VERS>
<VERS>Disciples de Bacchus, et tout le siecle d'or,</VERS>
<VERS>Qu'en tant que besoin est j'appelle en garantie.</VERS>
<VERS>Si quelqu'un m'en prioit, je tiendrois sa partie.</VERS>
</STROPHE>
</CORPS>
</POEME>

<POEME>
<TITRE>
SATIRE XIV
</TITRE>
<AUTRE>
Cloris.
</AUTRE>
<CORPS>
<STROPHE>
<VERS>Ne cognoissez vous pas Cloris aux beaus cheveus,</VERS>
<VERS>À qui tous nos amans adressent tant de voeus,</VERS>
<VERS>Tant d'escris, tant de cris, que le siecle revere</VERS>
<VERS>Comme on faisoit jadis la reyne de Cythere?</VERS>
<VERS>Si vous la cognoissez, madame, en bonne foy,</VERS>
<VERS>Pour en faire un tel cas y a t'il tant de quoy?</VERS>
<VERS>Pour contraindre les coeurs à lui rendre l'hommage,</VERS>
<VERS>Est elle à vostre goust plus belle qu'une image?</VERS>
<VERS>Est ce un nouveau miracle, est ce un ange des cieux?</VERS>
<VERS>Les graces, les amours, logent ils dans ses yeux,</VERS>
<VERS>Dont les traits et les rais penetrent jusqu'à l'ame,</VERS>
<VERS>Et d'un homme de chair en facent un de flame?</VERS>
</STROPHE>
<STROPHE>
<VERS>Ses propos, ses façons, et ses dous mouvemens,</VERS>
<VERS>Sont ce des hameçons pour les entendemens?</VERS>
<VERS>Que cela soit ou non, pour le moins j'en proteste.</VERS>
<VERS>Cloris fait donc icy plus de mal que la peste,</VERS>
<VERS>Que ne font les soldats, les voleurs, les sergens,</VERS>
<VERS>Puisque du seul regard elle tuë les gens,</VERS>
<VERS>Met les esprits aux fers, à la gene, au suplice.</VERS>
<VERS>Je pensois que cela ne fut rien qu'un caprice,</VERS>
<VERS>Et qu'on ne peut trouver une vraye Cloris.</VERS>
<VERS>Enfin Jeanne m'a dit qu'elle estoit à Paris,</VERS>
<VERS>Jeanne à qui les maisons des belles ne sont closes,</VERS>
<VERS>Et qui n'ignore pas où est le pot aux roses;</VERS>
<VERS>À qui Macette apprist les secrets de son art,</VERS>
<VERS>À porter le poulet, à vivre de hazart,</VERS>
<VERS>À faire la doucette, à confesser les filles,</VERS>
<VERS>À trente mille trous mettre autant de chevilles,</VERS>
<VERS>Durant que tout se fait à tirer le rideau,</VERS>
<VERS>Et les jeunes amans tenir le bec en l'eau,</VERS>
<VERS>Les repaistre tousjours de belles esperances,</VERS>
<VERS>À promettre le ciel à leurs perseverances;</VERS>
<VERS>Tandis que le soleil sur nostre orison luit,</VERS>
<VERS>Prendre les sots pour dupe, et leur vendre la nuict;</VERS>
<VERS>Dire fi des discours et de la bonne mine,</VERS>
<VERS>Chanter qu'argent contant apporte medecine,</VERS>
<VERS>Qu'elle craint ces mignons qui ne font que causer,</VERS>
<VERS>Et qu'elle aymeroit bien autant se reposer;</VERS>
<VERS>Que tout ce vain babil elle ne peut entendre,</VERS>
<VERS>Qu'elle est lasse d'ouir, qu'elle est pauvre d'attendre;</VERS>
<VERS>Crier qu'enfin des fins ce n'est pas la raison;</VERS>
<VERS>Qu'il faut vivre, et payer louage de maison,</VERS>
<VERS>Qu'il se faut habiller, qu'elle qui est cognuë,</VERS>
<VERS>Pour garder son credit, doit estre bien vestuë,</VERS>
<VERS>Or qu'il ne luy faut plus traffiquer en amour,</VERS>
<VERS>Hanter ny frequenter les beautez de la cour.</VERS>
</STROPHE>
<STROPHE>
<VERS>Et que diroit Cloris, la voyant dechirée,</VERS>
<VERS>Qui ne sortit jamais qu'elle ne fut parée</VERS>
<VERS>De perles, diamans, d'affiquets si jolis,</VERS>
<VERS>De robes, de collets, qu'elle fait honte au lys,</VERS>
<VERS>Et au Roy Salomon dans l'esclat de la gloire.</VERS>
<VERS>Imaginez qu'en vers je vous conte une histoire.</VERS>
<VERS>Nul ne peut l'approcher sans en estre touché,</VERS>
<VERS>C'est un soleil icy quand cet autre est couché.</VERS>
<VERS>Dés qu'un devot la voit, son ame est en haleine,</VERS>
<VERS>Son coeur dedans son corps bat comme une miteine,</VERS>
<VERS>Il tressaut, il tressuë, il fuit ses yeux guerriers,</VERS>
<VERS>Qui ont assujetti la fleur des chevaliers,</VERS>
<VERS>La perle des vaillans, l'honneur de la malice;</VERS>
<VERS>Il eut bien de la peine à boire le calice.</VERS>
<VERS>Lui qui estoit l'effroi des plus rudes combas,</VERS>
<VERS>N'ayant peu resister au miel de ses apas,</VERS>
<VERS>À ses charmans attraicts, ainsi que fit Anchise</VERS>
<VERS>Aux baizers de Venus, leur livra sa franchise;</VERS>
<VERS>Au lieu du point d'honneur dont il estoit jalous,</VERS>
<VERS>Et friand un peu plus que chattes de lait dous,</VERS>
<VERS>Il ne cherche à present que l'amour de la belle,</VERS>
<VERS>Et son souverain bien est de penser en elle,</VERS>
<VERS>En sa main, en sa jouë, en son sein, en son ris.</VERS>
<VERS>Il ne suit plus le roy quand il sort de Paris;</VERS>
<VERS>Il ne dort plus la nuict, on ne le voit plus rire;</VERS>
<VERS>Demandez luy pourquoy, il ne le veut pas dire.</VERS>
</STROPHE>
<STROPHE>
<VERS>Il en fait son thresor, il en est affolé,</VERS>
<VERS>Sur ses perfections son esprit est collé.</VERS>
<VERS>Aussi l'homme serait ennemy de nature</VERS>
<VERS>Qui n'auroit de l'amour pour cette creature;</VERS>
<VERS>Elle adjouste à l'excés d'un embonpoint exquis,</VERS>
<VERS>D'une beauté sans art tout ce qui est requis</VERS>
<VERS>Pour plaire, ce qu'on peut emprunter de l'usage;</VERS>
<VERS>Elle sçait un secret à laver le visage,</VERS>
<VERS>Et, pour rendre son tain plus net que le soleil,</VERS>
<VERS>Son sourcil est couvert d'un nuage d'orgueil,</VERS>
<VERS>Qui retient en devoir les ames plus hautaines;</VERS>
<VERS>Ses pas sont plus reglez que ceux des capitaines;</VERS>
<VERS>L'un ne passe pas l'autre; elle sort rarement,</VERS>
<VERS>Et, si quelcun la voit, c'est je ne sçai comment.</VERS>
<VERS>Cognoissant ses beautez d'un chacun recherchées,</VERS>
<VERS>Pour n'en souler les yeux elle les tient cachées;</VERS>
<VERS>Discrete, retenue en tous ses entretiens,</VERS>
<VERS>Elle ne veut jetter ce qui est saint aux chiens;</VERS>
<VERS>C'est où chacun pretend en l'amoureuse voye,</VERS>
<VERS>C'est le voeu de plusieurs et de bien peu la joye.</VERS>
<VERS>On adore ses fers, sa rigueur, ses mespris,</VERS>
<VERS>Les faveurs autre part ne sentent rien au pris;</VERS>
<VERS>L'aymer tant seulement donne la renommée,</VERS>
<VERS>Les traits de ses beaux yeux sont plus forts qu'une armée;</VERS>
<VERS>Tant d'hommes que l'on voit maigres et langoureux,</VERS>
<VERS>De couleur de saffran, sont tous ses amoureux;</VERS>
<VERS>Il n'est point de beau feu que celuy qu'elle allume.</VERS>
<VERS>À force d'y penser, j'y brulerois ma plume.</VERS>
</STROPHE>
<STROPHE>
<VERS>Si elle est chaste ou non, si elle preste ou vend</VERS>
<VERS>Ce plaisir qu'en amour la servitude attend,</VERS>
<VERS>Qu'on n'oze demander, et pour qui l'on soupire,</VERS>
<VERS>Jeanne, son petit coeur, ne me l'a voulu dire;</VERS>
<VERS>Je cognoi bien pourtant qu'elle sçait tout au net,</VERS>
<VERS>Puisque sans sonner mot elle entre au cabinet.</VERS>
<VERS>Entre autre occasion j'apprendray cet affaire;</VERS>
<VERS>Il est tans de parler, il est tans de se taire.</VERS>
<VERS>Ce seroit un grand cas qu'une telle beauté</VERS>
<VERS>En ce siecle brutal gardast la chasteté;</VERS>
<VERS>Où d'un manteau, d'un froc, d'une longue soutane,</VERS>
<VERS>Priape deguisé sollicite Diane.</VERS>
<VERS>Au peché de la chair l'homme est si fort coquin</VERS>
<VERS>Que Lucrece en nos jours trouveroit un tarquin,</VERS>
<VERS>L'eguillon de Venus les puissances chatouille,</VERS>
<VERS>Et bref, si j'en suis creu, le monde est en quenoüille;</VERS>
<VERS>Les femmes de tout tans grenouillent à l'envers,</VERS>
<VERS>Par d'estranges ressorts gouvernent l'univers;</VERS>
<VERS>Pour elles on se voit, pour elles on converse;</VERS>
<VERS>À dire vray, l'amour est l'honneste commerce.</VERS>
</STROPHE>
<STROPHE>
<VERS>Tel mary est pompeux comme un roy de careau,</VERS>
<VERS>Qui de sa jeune espouze est le bon maquereau,</VERS>
<VERS>Et puis l'amy de coeur, cet homme de finance,</VERS>
<VERS>Pour ne rester ingrat, toute la race advance;</VERS>
<VERS>C'est cela qui a fait les meilleures maisons</VERS>
<VERS>Ô dieu! Le grand plaisir d'entendre les raisons,</VERS>
<VERS>Et les puiser au fond de leurs sources plus vives!</VERS>
<VERS>Avec le vieux Thalés on fait amas d'olives,</VERS>
<VERS>On fait amas de blé, et d'avoine et de vin,</VERS>
<VERS>Et n'est pas de besoin d'en aller au devin</VERS>
<VERS>Quand nous avons perdu meubles et ustanciles.</VERS>
<VERS>Les lettres aux sçavans ne sont pas inutiles;</VERS>
<VERS>S'ils veulent s'en servir, c'est l'outil qui les fait,</VERS>
<VERS>Celuy qui ne les a n'est qu'un homme imparfaict;</VERS>
<VERS>La femme toutefois n'en a pas tant à faire.</VERS>
<VERS>Madame, c'est assez qu'elle sçache le faire,</VERS>
<VERS>Ou parler comme vous aveque jugement,</VERS>
<VERS>Honorer son mary, vivre modestement,</VERS>
<VERS>Et, pource que l'habit les qualitez decouvre</VERS>
<VERS>Et le sang et le rang, se parer pour le Louvre.</VERS>
<VERS>Si vostre naturel n'estoit au bien confit,</VERS>
<VERS>Vous ne tiendriez pas du pere qui vous fit.</VERS>
<VERS>Or, vous avez de luy plusieurs traicts de visage,</VERS>
<VERS>Dedans vostre action brille son grand courage.</VERS>
</STROPHE>
<STROPHE>
<VERS>Ce n'est icy le lieu de celebrer son los;</VERS>
<VERS>Il dort avec Pepin, ne troublons son repos.</VERS>
<VERS>Retournons à Cloris, que nous avons laissée,</VERS>
<VERS>Dont la beauté non veüe entretient ma pensée,</VERS>
<VERS>Voire a plus de pouvoir sur mes esprits charmez</VERS>
<VERS>Que la droite raison, que mille hommes armez,</VERS>
<VERS>Que n'en pourroit avoir la crainte du tonnerre;</VERS>
<VERS>Et puis, considerant ce miracle sur terre,</VERS>
<VERS>Dont la grace ravit les ames par les yeux,</VERS>
<VERS>Je regarde aussitost sa source dans les cieux,</VERS>
<VERS>Où je di bien souvent ce propos à mon ange:</VERS>
<VERS>" son corps comme le mien seroit il fait de fange? "</VERS>
<VERS>Je renverse, je tourne et vire mon cerveau,</VERS>
<VERS>Pour cognoistre combien son exemplaire est beau;</VERS>
<VERS>Car il faut rapporter à l'ouvrier ses ouvrages,</VERS>
<VERS>Et les aymer en luy, si nous estions bien sages;</VERS>
<VERS>Redresser nos desirs et nos voeux qui sont tors,</VERS>
<VERS>Croire sans varier que les pechez sont ors,</VERS>
<VERS>Qu'auprés de la vertu les voluptez sont viles,</VERS>
<VERS>Qu'il faut combattre icy comme ces vieux pugiles</VERS>
<VERS>Qui s'abstenoient de tout pour emporter le pris,</VERS>
<VERS>Eviter les objects dont on peut estre épris,</VERS>
<VERS>Sinon qu'on excusast, par une loi nouvelle,</VERS>
<VERS>Ces feux que Cupidon, estant en sentinelle,</VERS>
<VERS>Dans les yeux de Cloris fait naistre à tous momens,</VERS>
<VERS>Qui sans toucher au corps brulent l'entendement.</VERS>
</STROPHE>
</CORPS>
</POEME>

</RECUEIL>